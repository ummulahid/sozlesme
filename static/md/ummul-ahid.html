<p id="ummulahid-baslik"><strong>Ümmü’l Ahid</strong></p>
<p>( O söz üzere olan var mı ? )</p>
<p>Ön söz ; Kıtabı <strong>Kur’an’ı Kerim</strong> ve elçisi <strong>Muhammed</strong> için <strong>Allah’a</strong> şükürler olsun.</p>
<p>Göklerin habercisi, hür iradeye cenneti müjdeledi. O zaman ateşe bu kadar yakın değillerdi.</p>
<p><strong><a href="#sayfaici-allah"><span>ALLAH</span><i class="fa fa-chain"></i></a></strong></p>
<p><strong><a href="#sayfaici-allahinarsi"><span>ALLAH’IN ARŞI</span><i class="fa fa-chain"></i></a></strong></p>
<p><strong><a href="#sayfaici-kurandazamankavrami"><span>KUR’AN’DA ZAMAN KAVRAMI</span><i class="fa fa-chain"></i></a></strong></p>
<p><strong><a href="#sayfaici-kurankaynagi"><span>KUR’AN / Kaynağı, Muhatabı, Amacı, Konusu</span><i class="fa fa-chain"></i></a></strong></p>
<p><strong><a href="#sayfaici-kitapehli"><span>ŞİRK / Kitap Ehlinin ve Satıh Müslümanlığının</span><i class="fa fa-chain"></i></a></strong></p>
<p><strong><a href="#sayfaici-fikih"><span>FIKIH (İSLAM HUKUKU)</span><i class="fa fa-chain"></i></a></strong></p>
<p><strong><a href="#sayfaici-ankebut"><span>ANKEBUT SURESİ 51-52. AYETLER</span><i class="fa fa-chain"></i></a></strong></p>
<p><strong><a href="#sayfaici-yaradilis"><span>YARADILIŞ (İnsanın ilk Yaradılışı ve Hz.Adem)</span><i class="fa fa-chain"></i></a></strong></p>
<p><strong><a href="#sayfaici-kuraninyildizi"><span>KUR’AN’IN YILDIZI (ÜMMÜ’L AHİD VE HECÂ HARFLERİ )</span><i class="fa fa-chain"></i></a></strong></p>
<p><strong><a href="#sayfaici-cehennemmimari"><span>Bir Şiir Arası ( CEHENNEM MİMARI)</span><i class="fa fa-chain"></i></a></strong></p>
<p><strong><a href="#sayfaici-namaz"><span>NAMAZ</span><i class="fa fa-chain"></i></a></strong></p>
<p><strong><a href="#sayfaici-sonsoz"><span>Son Söz</span><i class="fa fa-chain"></i></a></strong></p>
<blockquote>Gazze’nin çocuklarına ‘Hangi suçtan dolayı öldürüldünüz?’ sorulduğu zaman!</blockquote>
<p class="buyukharf" id="sayfaici-allah"><strong>ALLAH</strong></p>
<hr>
<p>İlk ayeti Besmele ile açılan <strong>Fatiha Suresinin</strong> 2, 3, 4. ayetleri (Elif Ayetleri), Yüce Allah’ın bir insan tarafından öncelikle nasıl anlaşılması gerektiği ile ilgili O’nu tanımlayan ayetlerdir.</p>
<p>Fatiha 2. Ayet ; Hamd Allah’ın, insanların Rabb’i <strong>(Hamd Ayeti)</strong></p>
<p><strong>El Hamid </strong></p>
<p>O yüceler yücesi</p>
<p>Akıllar O’ndan aciz</p>
<p>Övgüler O’na cılız</p>
<p>Yolunda yolcu aziz</p>
<p>Fatiha 3. Ayet ; Rahman, Rahim <strong>(Rahmet Ayeti)</strong></p>
<p><strong>Rahmet </strong></p>
<p>Allah’tır iyi olan</p>
<p>İyilikler Allah’tan</p>
<p>Hayat bulur insanda</p>
<p>İhsan ona Allah’tan</p>
<p>Fatiha 4. Ayet ; Din gününün Sahibi <strong>(Hüküm Ayeti)</strong></p>
<p><strong>Din Günü </strong></p>
<p>Din günü nedir ki? Sana kim öğretti? (82/17)</p>
<p>O’dur tek Sahibi! Maliki yevmiddin! (1/ 4 )</p>
<p>Doğrulayanlar ki cennetlerdedirler (70/ 26-35)</p>
<p>Din günü nedir ki? Onu kim bildirdi? (82/18)</p>
<p>Yegane Sahibi! Maliki yevmiddin! (1/ 4 )</p>
<p>Yalanlayanlar ki ateşlerdedirler (83/11-16)</p>
<p>( Taksim işareti, sure ve ayet numaralarını ayırmaktadır )</p>
<p><strong>Fatiha Suresi 2,3,4 ayetleri ‘Allah’ Adını ve O’nun beş sıfatını içerir. Elif Sıfatları ; </strong></p>
<p><strong>El Hamid, Rabbil Âlemin, Er Rahman, Er Rahim, Din-Adalet- Gününün Sahibi.</strong></p>
<p><strong>Fatiha Suresinin bu üç ayeti ile ilgili düşüncem ;</strong> Fatiha Suresinin 2, 3 ve 4. ayetleri, bize Yüce Allah’ı tanıtan Elif ayetleridir. Elif ayetleri Allah Adını ve O’nun beş sıfatını içerir ; (1-El-Hamid, 2-Alemlerin Sahibi, 3-Er-Rahman, 4-Er-Rahim, 5-Din gününün Maliki) O’nun Elif ayetleri Kur’an’da Elif harfi ile simgelenir.</p>
<p>Fatiha Suresinin 2. Ayetinde, insanın Yaratıcısı ve Sahibi olan Allah’ın yüceler yücesi olduğu bildirilmektedir. O yücelik bilinen bütün değerlerin kaynağıdır. O’nun yüceliği İnsanın düşün gücünün ve kavramasının çok üzerindedir. 3. ayet, O Yüceliğin Rahmet üzere olduğunun delilidir. 4. Ayet ise O’nun Adaletidir. İnsanın faziletli, iyilik ve adalet üzere olmasının menşei O’dur. Öyleyse O’na kavuşmayı dileyenler aklî ve vicdanî melekelerini olgunlaştırmaya çalışmalıdır. İnsanın bu değerleri O’ndandır, O’nun ihsanıdır.</p>
<p>Allah’a olan inanç, zahir alemin ilahi faaliyetleri nedeni ile O’nun meleklerine, peygamberlerine, kitaplarına da imanı beraberinde getirir. Böylece Fatiha Suresinin bu 2 ve 3 ve 4. Elif Ayetleri ile Allah’a ve O’nun Din Gününe kalben iman, imanın olabilecek en özlü tanımı olur.</p>
<p>Fatiha Suresi Kur’an’ın özüdür. Yani Kur’an, Fatiha Suresinin açılımıdır. Bir tohum ve o tohumdan bir ağaç gibi. Tohumu çatlattı, ondan kökü yerde sabit, dalları göklerde, gören kalplere huzur yarattı.</p>
<p>Şayet Fatiha Suresinin Giriş ayeti (Besmele) ve Elif Ayetleri (2-3-4. ayetler) idrak edilmiş olsa idi O’nun yanında başka veliler edinenler bu sapıklığa düşmezdi. O statü meraklısı sözde veliler de gerçekten veli olsa, dini Allah’a halis kılar ve şirke asla geçit vermezlerdi. Fakat onlar hiçbir rahatsızlık duymazlar, aksine gizli bir mutluluk içindedirler. Hüküm, Vahid (Tek) ve Kahhar olan Allah’ındır.</p>
<p>Dine girişte, ilk adımların yanlış atılmaması gerekir. Yoksa sonu felaket olur. Din Allah’ındır. O’ndan başka otorite yoktur. Peygamber de sadece bir uyarıcıdır. Muhatap insandır. İnsanların yegane velisi Allah’tır ve Allah’ın dinine kusursuz uyan müminlerdir. Kur’an Adaletten, Doğruluktan, Mizandan, toplum yaşamından bahseder. Kitabın ağırlık merkezi ahlaki değerler olmakla beraber elbette hukuki yönü söz konusudur. Fakat Kur’an bir hukuk kitabı değildir. Hastalık durumunda tababete müracaat yerine, kitaptan bedenen şifa aramak ancak gaflettir. Sizi şifaya taşıyan yollarda aldığınız tıbbi hizmetler, doktorlar, hemşireler, müdahaleler, ilaçlar sakın yanıltmasın. O yolları açan ve bütün şifanın menbaı Allah’tır. Yani şifa O’ndandır. Benzer şekilde ‘Rızık Allah’tan’ deyip oturmak, çalışmamak, üretmemek ancak gaflettir. Boğazınızdan geçen her yudum su her lokma O’ndandır. Bilin ki size ulaşan her değer Allah’tandır.</p>
<p>Saltanat sahiplerini korumak, onların konumlarını muhafaza, usulsüzlüklerini, kurdukları talan düzenlerini örtmek için uydurulan hükümlerin, ne dinle ne hukukla ne de insanlıkla ilgisi olamaz. Otorite karşısında zayıf konumda olan insanların hakları korunuyorsa o hukuktur. Bu zevat, gelişimine mani oldukları ve bağlamından kopararak tarihin derinliğinden nakillerle bugüne uyarlamaya çabaladıkları ve bir türlü kavrayamadıkları hüküm ayetleri ile oyalanıp durmakta. Saltanat ve hilafet sevdalılarına, gelin bugün o ayetleri hak ve hukuk üzere yeniden derleyelim, mahkemeleri otoritenin zorbalığından alalım, tam bağımsız, tam yetkili, dokunulmaz kılalım desen kaçacak delik ararlar. Allah’ın dinini kavramada acze düşüp kötülükleri de kendilerine süslü gösterilenler, hoş hissettikleri bir yaşam sürebilir. Onlar Hüküm Günü hüsran içindedirler. O gün hüküm, Vahid ve Kahhar olan Allah’ındır.</p>
<p>Kur’an’la Allah’ı tanımaya devam ediyoruz.</p>
<p><strong>2-Bakara Suresi 255. ayet:</strong></p>
<p><em>Allah ki kendisinden başka tapılacak yoktur, Hayy (Daima yaşayan, Daima diri olan) ve Kayyum’dur ( Alemlerin varlığı ve düzenlerinin devam nedeni O’dur) O’nu dalgınlık ya da uyku tutmaz. Göklerde ne var, yerde ne varsa hepsi O’ nundur. O’nun yanında, O’nun izni olmadan aracılık edecek kimdir? Yarattıklarının önlerinde ne var, arkalarında ne var (geçmişlerini, geleceklerini) bilir. O’nun ilminden dilediği dışında hiçbir şeyi kavrayamazlar. O’nun kürsüsü (hükümranlığı) gökleri ve yeri kuşatmıştır. Bunların korunması O’na ağır gelmez. O çok yücedir, çok büyüktür ( Aliyyül Azîm )</em></p>
<p><strong>3-Ali İmran Suresi 2. Ayet ; </strong></p>
<p>Allah, O’ndan başka ilah yok. Hayy (Daima sağ) ve Kayyum’dur ( Kudretin sahibi )</p>
<p><strong>Hz.Muhammed (hadis):</strong> Kur’an’da en büyük ayet, ayetü’l-kürsidir.</p>
<p><strong>Düşüncem şudur:</strong> Bakara suresi 255.ayet, içinde geçen “O’nun kürsüsü gökleri ve yeri kuşatmıştır” cümlesi nedeniyle ”ayetü’l kürsi” özel ismi ile anılan ayettir. Bahsedilen kürsü, O’nun alemleri kapsayıp kuşatan hükümdarlığı, egemenliği, O’nun saltanatıdır. Ayette, Allah’ın Tek ilah olduğu, zaman ile kuşatılamayacağı, zafiyetinin olamayacağı vurgulanmaktadır. Göklerde ve yerde ne varsa hepsi O’nundur derken, mülkünün varlık alemi yani gökler ve yer olduğu ve her şeyi ile bütün kapsamı ile O’na ait olduğu vurgulanmıştır. Cennetler ve melekler alemi gök katlarında yani yüksek alemlerde olup, cehennem ise madde aleminde yani evrende bir yerdedir.. (7.Araf Suresi 40. Ayeti ; Ayetlerimizi yalanlayanlar ve büyüklenenlere gök kapıları açılmayacak) Bütün bu alemlerde O’nun dileği ve izni olmadan hiçbir faaliyet mümkün değildir. Sistemin dahilindeki her şeyin görünenini ve gizlisini bilir. Hakkı ile Alimdir. İlminden, ancak izin verdiği kadar anlaşılabilir. Hükümranlığı, saltanatı, ilmi, rahmeti herşeyi kuşatmıştır, kapsamıştır. Yarattıklarının, sevk ve idaresi O’na çok kolaydır.</p>
<p><strong>Ebedî Yaşam </strong></p>
<p>Adem! Haber vereyim mi sana sonsuz bir saltanatı? (20/120)</p>
<p>Adem’den beri, nesiller boyu, tükenmez arzuları</p>
<p>Kibirle kurulacakları ebedi saltanat tahtı</p>
<p>Hayy olan Allah’tır ve sonsuz hayat O’nu anlamaktır</p>
<p>Kayyum ancak Allah’tır ve hayat O’nunla yaşamaktır</p>
<p><strong>112-İhlas Suresi:</strong></p>
<p><em>De ki, O, Allah’tır, tektir. </em></p>
<p><em>Hiçbir şeye ihtiyacı yoktur, her şey O’na muhtaçtır.</em></p>
<p><em>Doğurmadı, doğurulmadı </em></p>
<p><em>Dengi, benzeri olmadı, olamaz</em>.</p>
<p><strong>Düşüncem şudur:</strong> İhlas Suresi, Yaratan ile yarattıkları arasında öne çıkan farklılıkları bildirmektedir. Bu sure insan üzerinde, dini içtenlikle Allah’a halis kılmak ve kapılarını da şirke kapatmak tesirindedir.</p>
<p>Tek O’dur. Kalan her şey çokluktur.</p>
<p>İhtiyaçsız olan, Değişmez olan, Daimi olan O’dur. Yaratıkları O’na muhtaçtır. Onlardan dilediğini siler, dilediğini devam ettirir. Sildiğinin yerine daha iyisini ya da benzerini getirecek olan da O’dur.</p>
<p>Zatı için silsilenin kesinlikle reddi.</p>
<p>Dengi, benzeri yoktur. Yerini tutacak bir varlık olamaz.</p>
<p>Bu surede bildirilen özellikler sadece Allah’a has özelliklerdir, Yaratılmışlar için söz konusu olamaz. Yaratılmış olanlar mutlaka bir şeyden veya kendilerine benzer birinden var olurlar ve sonra benzerlerini doğurabilirler yani önce doğurulmuş ve sonra doğurmuşlardır. Bu cümle Allah için söylenecek olursa bu ifade “doğurulmadı, doğurmadı” şeklinde düşünülebilir. Fakat Allah’ın kelamında sıra değiştirilmiş “doğurmadı, doğurulmadı” şeklinde ifade edilmiştir. Böylece her zaman var olan Allah’ın, önce doğurmadığı ve sonra doğurulmadığı bildirilmiştir. Konuyu biraz daha açmak gerekirse ; Varlık aleminde her tezahür, bir sürece tabi olarak ona yüklenen işlevi ortaya koymak üzere mutlak surette bir şeyden varolur. Bu halin en kısa ve öz ifadesi “Doğmak ve doğurmak” şeklindedir. Yaratıcının bize kendi Ruhundan üflemesi dışında bütün eserleri, bütün yarattıkları bu süreç dahilindedir. İhlas suresi 3. ayette, Allah kendisi için bu durumu olumsuzluk ekleri ile reddetmekte (Doğurulmadı, doğurmadı) ve yaratılmışlara ait süreci sondan başa okuyarak (Doğurmadı, doğurulmadı) bu bilgiyi zaman üstü bir ifadeye taşımaktadır. İhlas suresi , kısa, yalın, net bir anlatımla şirke karşı manifestodur.</p>
<p><strong>İsra Suresi 111.ayet : “</strong>Hamd Allah’a ! Ki, çocuğu olamaz, mülkünde ortağı olamaz, acze düşüp de yardımcısı olamaz ” de ve O’nu tekbir (Allahu ekber) ile yücelt !</p>
<p><strong>17- İsra Suresi 111. Ayet</strong></p>
<p>Hamd O’nun, hamdetmeyen yok!</p>
<p>Münezzehtir, çocuğu yok!</p>
<p>Her şey mülkü, şeriki yok!</p>
<p>Aciz kalmaz, yaveri yok!</p>
<p>Allahuekber de, hamdet!</p>
<p>Yücelikte sınırı yok!</p>
<p><strong>Açıklama ;</strong> 17-İsra 111. Ayete Hz.Peygamber ‘Yücelik Ayeti’ ismini vermiştir.</p>
<p>Tekbir arapça Allahu ekber demektir. Allah en büyüktür manasındadır. Bu büyüklük, her bakımdan ve her çeşit büyüklüğün kaynağıdır. Bildiğimiz maddi büyüklüklerden farklı olan ve onların varlık nedeni olan büyüklüktür. Bunun gibi, Allah vardır fakat Allah’ın varlığı, varlık alemindeki varlıkların varlığı gibi değildir. Allah, varlıkların ve onların devamının nedeni olan gerçek varlıktır. O’nun varlığı, var ettiklerinin idraklerinin çok üzerindedir. Bunun gibi Allah yaşayandır. O’nun yaşamı, yaşamların nedeni olan gerçek yaşamdır. O yaşam, yaşam verdikleri tarafından kavranamaz yücelikte bir yaşamdır. Böylece Allah idraklerin, övgülerin çok üzerindedir. İdraki yüksek olanları, övgüye değer olanları yaratan O’dur. Varlık aleminde var dediğimiz şeyler zamana ve zemine tabidir. Allah ise zamanın ve zeminin yaratıcısıdır. Yaratılmışlardan farklı olarak, O yaşam zaman ve zeminden münezzehtir. Düşün gücünün zaman ve zemin ile sınırlı olması nedeni ile Allah’ın ne olduğu konusunda sınırlar zorlanmamalıdır. Allah, idraklerin üzerindedir. Her şey, her yönüyle Allah’a bağımlıdır yani Allah her şeyin nedenidir. O ise hiçbir şeye bağlı değildir. O’nun nedeni yoktur. Allah, kendisinin nedeni olmayan ve her şeyin nedeni olan Nedendir. İnsan ise bulunduğu ortamda sebep sonuç ilişkilerini kovalamaya yatkındır. İnsan nedenleri ortaya koyarak huzur bulur ve medeniyet basamaklarında yükselir. Kendi nedenini de sorgular. Kendini tanıma, sınırlarının keşfi, ona sınırsız olanın kapılarını aralar, onu görülmeyene yaklaştırır. Yaratıcı Kudret, zamana ve zemine tabi olanları kuşatmıştır ve onların düşün güçlerinin çok üzerindedir, Bu sınırsızlığın Kur’an ifadesi, Hamdın yalnızca O’na ait olduğudur. Allah övgülerin, idraklerin çok üzerindedir. O’nun sınırsızlık hali O’nun bütün sıfatları için de geçerlidir.</p>
<p><strong>Nûn</strong></p>
<p>Harfler sözcüklere erişir</p>
<p>Cümleler o sözleri taşır</p>
<p>Mana yolları aydınlanır</p>
<p>Yolcusu nurlara ulaşır</p>
<p>Her yenidoğan bir kalemdir</p>
<p>Kalem insana hediyedir</p>
<p>Ömür sayfalarına yazar</p>
<p>Her insanın bir kitabı var</p>
<p>Üstüne ismini kazırlar</p>
<p>Doğduğu öldüğü tarihler</p>
<p>Yakınlarının son telaşı</p>
<p>Kitaba kapak mezar taşı</p>
<p>Hayy’dan gelenler Hu’ya göçer</p>
<p>Kitaplar Allah’a sunulur</p>
<p>Ne nimetlerdir ne melekler</p>
<p>Selam nidasıyla sevinçler</p>
<p><strong>Cennet Ne Zaman ?</strong></p>
<p>Kitabı okuduğun zaman</p>
<p>Nuru seni sardığı zaman</p>
<p>Kelam nefes aldığı zaman</p>
<p>Kendini okuduğun zaman</p>
<p>Özüne ulaştığın zaman</p>
<p>Hiçlik neymiş bildiğin zaman</p>
<p>Merhameti silkindiğinde</p>
<p>Adaleti yürüdüğünde</p>
<p>Sorma artık “Cennet ne zaman?”</p>
<p>Bil ki sen cennetsin o zaman</p>
<p><strong>Haşr Suresi 22.-23.-24.ayetler:</strong></p>
<p><strong>22. Ayet: </strong></p>
<p><em>O Allah ki O’ndan başka ilah yok. Görünmeyeni ve görüneni bilen. O, Rahman’dır (Engin merhamet sahibi) ve Rahim’dir (Her eylemi merhamet üzere olan).</em></p>
<p><strong>23. Ayet:</strong></p>
<p><em>O Allah ki kendisinden başka hiç bir ilah yok, Melik (Mülkün Sahibi), Kuddüs (Mukaddes), Selam (Esenlik veren), Mümin (Emniyete kavuşturan), Müheymin (Gözetip koruyan), Aziz (Mutlak galip, Üstün), Cebbar (İstediğini zorla yaptıran), Mütekebbir (Büyüklükte eşi olmayan), Sübhandır (Çok yüce, eksiksiz olan), ortak koştuklarından münezzehtir.</em></p>
<p><strong>24. Ayet:</strong></p>
<p><em>O Allah ki Halik (Her yaratmayı hakkı ile bilen), Bari (Yaradılışı aşama aşama sevkeden), Musavvir (İşlevsel kılan)dir. En güzel isimler O’nundur. Göklerde ne var, yerde ne varsa her şey O'nu tesbih etmektedir, Aziz’dir (Mutlak galip), Hakîm’dir (Hüküm, hikmet sahibidir.)</em></p>
<p><strong>Düşüncem şudur:</strong> Soyu sopu olmayan, çocuk edinmekten münezzeh, ortağı, yardımcısı ve dengi bulunmayan Allah, zaman, zemin ve belli kabiliyetler ile sınırlanmış varlıkların tek yaratıcısı, onların sahibi ve hükümdarıdır. Tanımlanamaz, yani maddi ölçülere dayalı düşünce ile kavranabilmesi mümkün değildir. Allah, kendi dilemesi olmadan hiçbir şeyin vücut bulamayacağı bir özdür. Var kıldığı eserleri ile fark edilir.</p>
<p>Haşr suresi 22. ve 23.ayetlerde Allah’ın tek olduğu, O’ndan başka ilah olmadığı ve O’nun sıfatları bildiriliyor. 24. ayette ise yaratmak ile ilgili üç ismi öne çıkarılmıştır: Halik ( Var kılacağını, o daha varolmadan, ezelden her şeyi ile, tastamam bilen), Bari (Yok iken var kılan, Halk edileni halden hale çeviren, olgunlaştıran), Musavvir (Ona son faal şeklini veren). En yüce sıfatlar O’nundur.</p>
<p>‘Ol der! Böylece olmaya başlar’ ifadesi, O’nun bu yaratıcı sıfatları ile ilgilidir.</p>
<p><strong>Haşr suresi 24.ayette</strong> <em>“O Allah ki Halik (Yaratıcı, yaratmayı bilen), Bari (Yaratan), Musavvir (Tamamlayan)</em> “ deyişi ile alakalı <strong>İnfitar suresi 7.ayet</strong> insanın yaratılışı ile ilgili olup aynı sistemi işaret eder; <em>“O Allah ki seni yarattı, seni düzenledi, sana ölçülü bir biçim verdi.”</em></p>
<p><strong>Haşr suresi 24.ayette</strong> <em>“Yerde ne var, göklerde ne varsa her şey O’nu tesbih etmektedir</em>” derken Yaratıcı, yarattığı her şeyin arkasında durmaktadır. Tecelligahta her eser, O’nun ilim ve sanatında, şaşırtıcı harmoninin ve O’nun yaratıcı kudretinin ifadesidir. Her şey O’nu anlatmaktadır ve aynı fırçanın eseridir.</p>
<p><strong>Not ;</strong> Esma-i Hüsna, insanlara O’nu anlama, O’na yakınlaşma bakımından kolaylıktır. Allah Adı O’nun bütün isimlerini kuşatır. En doğrusu da bu ifadedir. Esma-i hüsna, insanın düşünce dünyasına, insan anlayışına, insanın Yaratıcı ile olan irtibatına yardımcıdır. Allah, esma-i hüsna ile kendini insanların anlayabileceği şekilde ifade etmektedir. Bu konuda Allah’ın, münezzeh olduğu, yarattıkları ile hiçbir şekilde benzerliğinin olmadığı unutulmamalıdır. En güzel isimler ile O’na yöneliş, insanın içtenliği, duyarlılığı, hassasiyetinin yükselmesi bakımından değerlidir.</p>
<p><strong>H i ç </strong></p>
<p>Yaratan Rabb’in Adıyla oku! (96/1)</p>
<p>Okumaktan kör oldu gözlerim</p>
<p>Seni okumaya yetemedim</p>
<p>O ki kalemle öğretti (96/4)</p>
<p>O kalemle koptu ellerim</p>
<p>Seni yazmaya yetemedim</p>
<p>Ol! Dersin oluverir alemlerin</p>
<p>Seyrettim kavradığım kadar</p>
<p>İlminin sırrına eremedim</p>
<p>Bana bir ömür bahşettin</p>
<p>Sensiz günüm olmadı benim</p>
<p>Seni anmaya yetemedim</p>
<p>Düşündüm gücüm yettiği kadar</p>
<p>Hiçbir şeyi anlamadım</p>
<p>Hiçliği anladığım kadar</p>
<p>Ne yaşamış olursan ol, sabret ve hiç unutma. Bir O’nu bir de hiçliği sakın aklından çıkarma.</p>
<p class="buyukharf" id="sayfaici-allahinarsi"><strong>ALLAH’IN ARŞI ( VARLIK ALEMİ ve O’NUN, ALEMLER ÜZERİNE HÜKÜMLERİ ) </strong></p>
<hr>
<p><strong>Hud Suresi 7.ayet</strong>: <em>Arşı <strong>su sırtında</strong> -üstünde, üzerinde- iken hanginizin davranış olarak daha iyi olduğu ortaya çıksın diye gökleri ve yeri altı devrede yaratan O’dur. Ölümden sonra diriltileceksiniz desen, inkar edenler bu apaçık sihirden başka bir şey değildir derler.</em></p>
<p><strong>O büyük arşın Rabb’idir - Sahibidir- ;</strong></p>
<p>Bu bilgiyi işaret eden ayetler; 9/129, 23/86, 23/116, 27/26, 40/15, 43/82, 85/15</p>
<p><strong>Enbiya Suresi 22. Ayet ;</strong> Eğer yerde, göklerde Allah’tan başka ilahlar olsaydı onlar bozulur giderdi. Arşın Sahibi olan Allah onların yakıştırdıkları şeylerden yücedir.</p>
<p><strong>Bakara</strong> <strong>Suresi 117. ayet:</strong> <em>Gökleri ve yeri yoktan ve örneksiz yaratandır. Bir işe hüküm verdiği zaman ona sadece “Ol” der, böylece o süreç -oluşma- başlar. </em></p>
<p><em>Aynı anlamda, benzer ayetler şunlardır ; 3/47, 6/73, 16/40, 19/35, 36/82, 40/68. </em></p>
<p><strong>Araf Suresi 7/54, Yunus Suresi 10/3.ayet, Rad Suresi 13/2, Ta Ha Suresi 20/5, Furkan Suresi 25/59, Secde Suresi 32/4</strong>, <strong>Kaf Suresi 50/38, Hadid Suresi 57/4. ayetlerde ;</strong> <em>Gökleri ve yeri altı devrede yaratan, sonra <strong>arşa istiva eden</strong> O’dur</em> şeklinde bildirilmektedir.</p>
<p><strong>Mülk Suresi 3.ayet:</strong> O, yedi göğü birbiri üzerinde tabaka tabaka yarattı, Rahman’ın yaratmasında bir aykırılık, bir uygunsuzluk göremezsin. <em>Dön de bak, bir bozukluk görebilecek misin?</em></p>
<p><strong>Mümin Suresi 7. ayet ;</strong> Arşı taşıyanlar (İlahi hükümleri varlık aleminde yürütenler) ve etrafındakiler (yardımcıları) Rabb’lerini hamd ile tesbih ederler O’na iman ederler ve iman edenler için bağışlanma dilerler. Rabb’imiz sen rahmet ve ilminle her şeyi kuşattın. Tövbe edip yoluna uyanları bağışla, onları cehennem azabından koru.</p>
<p><strong>25-Furkan Suresi 25. ayet ;</strong> O gün gök bulutlarla yarılır, melekler bölük bölük indirilir.</p>
<p><strong>69-Hakka Suresi 16-17. ayetler;</strong> O gün gök yarılmış, zaafa uğramıştır -bütünlüğünü kaybetmiştir- Melekler onun etrafındadır. O gün Rabb’in arşını bunların üstünde -ötesinde- sekiz melek taşımaktadır.</p>
<p><strong>Rahman Suresi 29. ayet ;</strong> Göklerde ve yerdeki herkes O’ndan ister. O her an bir yaratma üzeredir.</p>
<p><strong>Bu ayetlerden anladığım şudur:</strong></p>
<p><strong>Varlık Alemi ;</strong> Allah’ın eylemlerinin sergilendiği alemdir. Yaratılanlar alemi olup bizim de içinde bulunduğumuz maddi alem (yer-evren) ve yedi kat yüksek alemler (gökler) ve bunların kapsamındaki her şeyi ifade eder. Kainat, gök katlarının en altında olan ve en dar olan alandır. Gök katları yükseldikçe büyümekte, genişlemektedir. Allah’ın delilleri her katta sergilenmiştir fakat yüksek alemlerdeki deliller daha büyüktür ve bu katlar yükseldikçe bir öncekine benzer olmakla beraber zaman ve ortam değişmekte, değer kazanmaktadır. İnsanoğlu, bir aldanmadan ibaret olan dünya yaşamından başlayarak gök katlarında yükseldikçe, giderek aydınlanacak, giderek olgunlaşacak ve hakikate doğru giderek yaklaşacaktır.</p>
<p><strong>Arş ;</strong> Allah’ın varlık alemi üzerine iradesidir. Allah’ın hükümlerinin O’nun varlık aleminde, O’nun rahmeti, ilmi ve kudreti ile tezahürüdür. O’nun kürsüsü ifadesinden varlık alemi kastedilir. Varlık aleminin sahibi Allah’tır. Allah’ın arşı, O’nun hükümleri ve o hükümlerin varlık aleminde hayata geçirilmesidir. Allah'ın arşı, O’nun hükümranlığının yani O’nun varlık aleminin, O’nun iradesi yönünde faaliyetleridir. O’nun Büyük Arşını, varlık alemi üzerine komuta merkezi gibi düşünülebilir. Varlık aleminin en yüksek katı göğün yedinci katı olup Allah’ın arşı bu yedinci katın üzerinde ve bütün varlık alemini kapsayıp kuşatır. İlahi emirlerle (arş) yüklenmiş melekler gök katlarından süzülerek aşağıya ve yeryüzüne doğru hareket ederler. Gerek Kürsü gerekse Arş, her şeyi kapsayıp kuşattığına göre geniş anlamda bu ifadeleri varlık alemi ve alemlerde süregelen faaliyetlerin tamamı şekilde düşünebiliriz.</p>
<p>Yukarıda belirtildiği üzere birçok ayette Allah, ‘Büyük Arşın Rabbidir’ şeklinde tanımlanmaktadır.</p>
<p>21-Enbiya Suresi 22. ayette, Arşın tek Sahibinden başka tanrılar olsaydı farklı görüş ve emirler altında varlık aleminin devam edemeyeceği, çöküp yok olacağı bildirilir.</p>
<p>25-Furkan Suresi 25. ayet ve 69-Hakka Suresi 16-17. ayetlerde, hüküm günü ile ilgili bir tablo anlatılmaktadır. Bu ayetlerde söz edilen dünya semasıdır. Yüksek alemler yani gök katları ile ilgili değildir. Tabloyu gözümüzde canlandırmadan önce bazı bilgileri hatırlayalım.</p>
<p>Hüküm günü dünyada gerçekleşecektir. <strong>(7/25; Orada yaşayacak, orada ölecek, oradan diriltileceksiniz)</strong> <strong>(14/48; O gün yer başka yere, gökler başka göklere değiştirilir. Bütün insanlar Tek ve Kahhar olan Allah’ın huzuruna çıkarlar)</strong>. Değişmiş olan yeryüzünün toprağından bedenler yaratılırken öte taraftan nefisler de hüküm yerine taşınırlar. <strong>(50/21; Her</strong> <strong>nefis refakatinde bir sürücü ve bir şahitle gelir).</strong> Bedenler ve nefisler eşleşirler. <strong>(81/7; Nefisler bir araya getirildiği zaman). </strong></p>
<p>Şimdi 25/25 ve 69/16-17. ayetlere bakabiliriz. İlgili ayetler, Hüküm gününe hazırlanmış yerin toprağından dirilip ayağa kalkan insanların, bulutların yarılıp meleklerin bölük bölük sevk edilmesi ve onların arkasında Rabbin hükümlerini (Arşı) taşıyan sekiz meleği görmeleri ile ilgilidir. Bu sekiz melek ve yardımcıları Hüküm Gününe, Arşı (Allah’ın insanlar üzerine hükümlerini) taşımaktadır. <strong>(39/75; Melekleri arşın etrafını kuşatmış, Rabblerini hamd ile tesbih ederken görürsün. İnsanlar arasında hak ile hükmedilmiş ve hamd alemlerin Rabbine denilmiştir.) </strong></p>
<p>Melekler, Allah’ın yer ve yedi kat yüksek alemleri yarattıktan sonra varlık aleminde işlerin yürütülmesinde -yaratma hariç- görevli kıldığı ve kendilerine çeşitli melekeler -yapabilme gücü, yetenek- yüklediği varlıklardır. Bu görevlendirmeler O’nun Hükümdarlığının, Padişahlığının gereğidir. O’nun bazılarına lütfudur, O’nun ihsanıdır. Yarattıklarından bazılarını bazılarına bu görevlendirmelerle üstün kılmasıdır.</p>
<p>Allah’tan başka hiçbir şey yok iken yerin ve göklerin yoktan var edilerek yaratılması ve yaratılan her şeyin belli ilahi kanunlara bağlanması ve varlık aleminde süregelen yaratma eylemleri sadece Allah’a ait olup var kılınan düzende sürecin seyri, meleklere yüklenen ilahi emirler iledir.</p>
<p>Yukarıda, konu ile ilgili bildirilen ilk ayet <strong>Hud Suresi 7. ayeti</strong> olup burada geçen ‘<strong>Arşı su sırtında’</strong> veya ‘<strong>Arşı su üzerinde</strong>’ ifadesi, islam düşünürleri arasında tartışma konusudur. Benim bu ifadeden anladığım, ‘Henüz hiçbir şey belli değilken’ ya da ‘Ortada görünür bir varlık yok iken’ şeklindedir. Bu düşüncenin karşılığı da şudur, ‘Allah vardı. Başkaca yoktu. Varlık alemi yaratılmamıştı. Varlık alemi yalnızca Yaratıcının ilmi, iradesi ve kudreti dahilinde idi. Mutlak Varlığın (Allah) nedeni yoktur. Allah’ın Varlığı Kendindendir. O bütün varlık aleminin de tek nedenidir. Varlık aleminin ve bu alemdeki mizanın (ölçü- düzen- denge) yaratıcısı O’dur.</p>
<p>‘Hanginiz davranış olarak daha güzel ortaya çıksın diye’ ifadesi, insanın kendi durumunu görmesi ile ilgilidir. Yoksa O, şüphesiz kullarının her halini ezelden, onlar daha varlık alemine çıkmadan bilir. Yapıp ettikleri ile ne olduğunu açıkça ortaya koyacak hür irade, hüküm gününde yaşamın bedeli olarak hakkında verilecek karara artık itiraz edemez.</p>
<p>Varlık aleminin bütün ihtişamı ile yoktan yaratılışını anlatan ayetin son cümlesi inkarcılarla ilgilidir. ‘Ölümden sonra diriltileceksiniz’ desen inkar edenler, ‘Bu açık büyüden başka bir şey değildir’ derler. İnsanın ölümden sonra tekrar dirilişi yanında varlık aleminin yaratılışı çok daha büyük ve kapsamlı bir hakikattir. İman bir vizyon kazanımıdır. inkarcılar ise kendilerini görebildikleri ile sınırlamıştır.</p>
<p><strong>Hür İrade </strong></p>
<p>O ki, hükmedenlerin en hayırlısı ( 10/109 )</p>
<p>Gücü her şeye yetenin iradesi ( 5/120 )</p>
<p>Hür O’dur! İnsanda hürriyet algısı</p>
<p>Özgürüm sanır insan nefs ağlarında</p>
<p>Sanki ölümsüz gibi! Ölüm kapıda</p>
<p>Din gününden bihaber! Hüküm yakında</p>
<p>Tartışma konusu olan bir diğeri de ‘<strong>Arşa istiva etti</strong>’ deyişidir. Evren ve gökler yaratıldıktan ve yaratılmış her şey belli kanunlara bağlandıktan sonra ilahi iradenin, düzenin devamı ve işleyişi bakımından neyin, ne zaman, ne şekilde uygulanacağı ile ilgili algoritmasıdır. İlahi iradenin zaman ve zemin ile ilgili yol haritasıdır. O’nun arşı, O’nun varlık alemi üzerine olan hükümleridir. İlgili melekler belirlenmiş sıra dahilinde emirleri yüklenir ve varlık aleminde uygulamaya koyarlar.</p>
<p>Buradan bakınca anlamak zor ama, Allah’ın varlık alemini yaratması, onu yoktan var etmedir. Bu, ‘Yoktan’ ifadesinin anlamı hiçbir şey yok demek değildir. O’nun Zatından başka bir şey yok manasınadır. Varlık alemi, O’nun ayna misali görünümüdür. Ayna yoktur. Görüntü vardır. Görüntüde Zatı görülmez. Eserlerin ulviliği, ilahiliği görülür. Bu eserlerin müşahedesi, ancak zıtları ile mümkündür. Işığın görülebilmesi, arka planın karanlığını gerektirir. Hz.Muhammed’in anlaşılması, onun düşmanlarının ve onlarla mücadelesinin anlaşılması ile mümkün olur. Sağlığa karşılık hastalık hali, gençliğe karşılık yaşlılık. Böylece Zatına ait iyilik ve güzelliklerin yegane menşei olan Kudret, bunların zıtlarını da yaratarak, insanların kavrayışına ve onların tercihine sunar.</p>
<p>51-Zârîyat Suresi 56. Ayeti; <strong>Ben cinleri ve insanları ancak Beni bilsinler, Bana kulluk etsinler diye Yarattım. </strong></p>
<p>Böylece insanlar, kendilerine sunulan eserlerden hareket ederek O’nu anlamak durumundadır. Adalet, Doğruluk, Merhamet gibi yüksek değerlerimizin kaynağı O’dur. Bu değerlerin layıkıyla anlaşılması bunların zıtları olan zulüm, gaddarlık, fenalık vb. Ile mümkündür. İlahi değerlerin varlık aleminde anlaşılmasını, onların arka planları ile birlikte yaratılmış olması mümkün kılar. Hüküm gününe kadar arka planda şeytanın fısıltılarına mühlet verilmiştir. Arka planın varacağı yer yani sonu cehennemdir. Arka plan deyip de geçiştirmek de doğru değildir. Arka plandakiler bunun farkındadır. Bunu gizlemek isterler, öne çıkmaya çalışırlar. Cahiller alim gibi görünmeye çalışır. İkiyüzlülerin ağzından en özlü sözler işitilebilir. İçi şeytandan ibaret olanlar bir melekmiş gibi davranışlar sergileyebilir. Arka planın bütün faaliyetlerinde nihai sonuç yıkıcılıktır. Şaşırtmak, kandırmak, öldürmeye, yakıp yıkmaya, tahrip etmeye, yok etmeye yönlendirmek. Arka plan da hür irade sahibidir. Fakat onların tercihleri nankörlük yönündedir. Bu görünüm çoğu insanı şaşırtır da arka planın suçunu Allah’a yüklerler. İnsanlar tıpkı bir sınavdaki ‘Doğru şıkkı işaretleyiniz’ örneği gibi hür iradeleri doğrultusunda seçimlerini yaparlar. Müminler, hayasızlıklar arasında kendilerini korumaya, temiz kalmaya ve arınmaya çalışırlar. Böylece çamurdan insanı ayağa kaldıran ve onun akıl ve kalp melekelerini harekete geçiren Yaratıcı Kudret, insanın kurtuluşu için bütün eylemlerinde yapıcıdır, adeta yarattığı ile hemhaldir.</p>
<p>Varlık alemi, bütün kapsamı ile O’nun, O Yüceler Yücesinin, sınırlanamaz İradesi, İlmi ve Kudretinin temsilinden başka bir şey değildir. O temsilde O’nun Hikmeti, Rahmeti ve Mizanı apaçık olarak izlenir. Varlık aleminin, insanı imana davet eden bu sessiz sunumu, Mutlak Hakikatin, yarattığı hür iradeye onun anlayabileceği şekilde seslenişidir.</p>
<p>İnsan bir yandan yaratıldığı ortamda görülen alemden görünmeyene öte yandan kendisine ait arka plandan arınarak yüksek alemlerdeki yolculuğuna uzanabilmelidir. Bu yolculukta insan, bütün örtülerinden sıyrılır. Nihayetinde varacağı liman O’nun Zatıdır. Bu kavuşmada kendi özünün yani ruhunun Sahibine teslim edeceği emanet olduğu artık bilinmektedir. Aslında O’ndan başka, var kıldığı her şey, Zatı yanında arka plandır ve yokluğa mahkumdur.</p>
<p>28-Kasas Suresi 88.ayet; <strong>Başka ilah arama. O’ndan başka ilah yok. Zatından başka her şey yok olacaktır. Hüküm O’nundur. Siz O’na döndürüleceksiniz.</strong></p>
<p>Mutlak Hakikatin Zatı ile O’nun yarattıklarının varlığı bir değildir. Bir bütünün bölümleri gibi düşünülemez. İnsanoğlundan misal vermek gerekirse, beyin ve onun dalgaları arasındaki bağlantı gibi hayal edilebilir. Varlık aleminde sergilenmiş O’nu ilham eden deliller yanında onların zıtları da yaratılmış ve bu tablo insana sunulmuştur. Maddi alemden insanın düşün gücüne ulaşan sinyaller, insanı imana ve Allah’ın istediği yaşama taşıyabilir. İnsanın maddi yaşamına dair ne varsa solar. Allah’ın yasalarına tabi olanlar devam edecektir.</p>
<p><strong>Neden </strong></p>
<p>Gördüğün, Duyduğun, Yaşadığın</p>
<p>Var dediklerin, Gölge olmasın</p>
<p>Nedeni, bütün bu gölgelerin</p>
<p>Gözden gizli bir Neden olmasın</p>
<p>Gölgeler eşyadan ışıktandır</p>
<p>Nedene delil, hikmetler vardır</p>
<p><strong>Görüntü </strong></p>
<p>Sanma! Sözcüklerden ibaretim</p>
<p>Arşa değmese o en içerim</p>
<p>Kalbe dokunur mu dizelerim?</p>
<p>Görüntü! Buketteki çiçekler</p>
<p>Nerede toprak, hani mevsimler?</p>
<p>Bereket olup yağan rahmetler</p>
<p>Sessiz Hakikat! Usul Hikmetler</p>
<p>Gizli bir öze, çığlık olmasın</p>
<p>Görüntü! Dizeler, güzel sözler</p>
<p>Derin bir özden, bir nur olmasın</p>
<p>O’ndan sende gizli bir emanet</p>
<p>Sezilsin diye bekler olmasın</p>
<p><strong>Buluşma </strong></p>
<p>Gördüğün kadar değersin eserlere</p>
<p>Kalbin kadar da eserler sahibine</p>
<p>Hayy olan O’dur ve sen O’ndan bir lahza</p>
<p>Kayyum olan O ve sen O’ndan bir nebze</p>
<p>Alim olan O’dur ve sen O’ndan bir nur</p>
<p>Kalpler Allah’ı anmakla huzur bulur</p>
<p>Kur’an’la akleder, rahmetle arınır</p>
<p>Kur’an’la buluşan Allah’la buluşur</p>
<p class="buyukharf" id="sayfaici-kurandazamankavrami"><strong>ZAMAN KAVRAMI </strong></p>
<hr>
<p><strong>Secde suresi 5.ayet:</strong> <em>Allah, gökten yere bütün işleri düzenler, sonra da o işler, sizin saydıklarınızdan bin yıl kadar olan bir zamanda O’na döner (yükselir).</em></p>
<p><strong>Hac suresi 47.ayet</strong><em>: Senden azabı çabucak istiyorlar. Allah sözünden asla caymaz. Rabb’inin nezdinde bir gün, sizin saydıklarınızdan bin yıl gibidir. (Rabb’inin katında her şeyin bir vakti vardır).</em></p>
<p><strong>Düşüncem şudur:</strong> Varlık aleminde her şey Allah’ın plan ve programı dahilindedir. Allah’ın işleri düzenlemesi, Allah katında her gün meleklere yüklenen ilahi buyruklarla ve en yukarıdan (arştan), yere (maddi aleme) doğru bir işleyiş ile olur. Allah katında, her gün melekler tarafından yüklenilen ilahi buyrukların yeryüzünde uygulanarak işlerin tamamlanması ve dünyada yeni ilahi emirlere ihtiyaç hasılı için geçen zaman bizim hesabımızla bin dünya yılı kadar bir süre iken bu bin yıllık sürenin, arşta yani Allah katındaki karşılığı ancak bir günlük bir zaman dilimi olmaktadır. Yani yeryüzünde bin yıl yaşanırken Allah katında, yerdeki bin yılın karşılığı bir gün olmaktadır. Bana göre, dünyada bu biner yıllık dönemler Hz.Adem’den Hz.Muhammed’e kadar böylece devam etti. Bu dönem insanoğlunun ‘Ahir zaman öncesi nebiler dönemidir’ Hz.Muhammed zamanında, Kadir gecesinde, insanlık üzerine elli bin yıllık, son ilahi emirler kümesi ile hüküm gününe ulaşılacak. Bu son dönem ‘Ahir dünya zamanı ya da Hz.Muhammed Dönemi’ diye adlandırılabilir. Bu dönemden sonra insanoğlunun ahiret yaşamı başlayacaktır.</p>
<p><strong>51.Zariyat Suresi, 1-7. ayetleri, (</strong>Arşın en üst katından yere doğru gelişen bu melek hareketlerinden bahseder.) Kuvvetle kaldıranlara, Yüklenenlere, Akıp gidenlere, Dağıtanlara andolsun. Vadedilen kesinlikle doğrudur. Ceza mutlaka gerçekleşecektir. Yollar -yörüngeler- sahibi göğe andolsun ki.</p>
<p><strong>Mearic Suresi 4.ayet</strong><em>: Melekler ve Ruh (Cebrail), miktarı elli bin yıl süren bir devirde (zamanda) O’na çıkar.</em></p>
<p><strong>Bu ayetten anladığım şudur:</strong> Meariç suresi çoğu insanın şüphede olduğu kıyametin şiddetinden ve cennet ve cehenneme sevk edilen insanların hallerinden bahseder. Meariç Suresi 3. ayetinde, İhsan edilen yüksek derecelerin, yüksek makamların sahibinin ancak Allah olduğu bildirilir. Meariç suresinin en önemli ayeti, önceki biner yıllık dönemlerden farklı olarak elli bin yıllık dönemden söz eden surenin dördüncü ayetidir. Bu elli bin yıllık dönem Kadir gecesi ile başlar. Kur’an’ın Levh-i Mahfuzdan (Arştan) Hz.Cebrail ve yardımcıları tarafından alınarak Hz.Muhammed’e vahyedilmesi ve Hz.Muhammed’in de ayetleri aynen ve hiçbir değişiklik olmadan başta ashabı olmak üzere insanoğluna bildirmesi nedeni ile bu ayet, Yüce Allah’ın en yüksek rütbeleri ihsan ettiği zatları da işaret etmektedir. Kadir gecesi ile başlayan bu elli bin yıllık süre, kıyameti ve hüküm gününe dirilişi ve insanların cennet ve cehenneme sevk edilmeleri olaylarının tamamını kapsar.</p>
<p>Bu elli bin yılın aşağıda bahsedilecek kırk bin yılı insana karanlık dönemdir.</p>
<p><strong>Barnaba incili 54. Bölüm ;</strong> (İsa’nın söylemi) Bu işaretler (kıyamet kastediliyor) geçince, dünya üzerinde 40 gün karanlık olacak, yalnızca yaşayan Allah’tır, şan ve azamet ebediyen O’nadır.</p>
<p><strong>Düşüncem;</strong> İslam kaynaklarında da “Sura iki üfleme arasında 40 vardır” hadisi nakledilmektedir .(Gazali,ed-Dürretü'l-fahire 49. Kurtubi,et-Tezkire 1/287). İncilde “40 gün karanlık” sözleri bu sürede yaşayan sadece Allah olduğunun ifade edilmesi sebebi ile yüksek alemler için kullanılmış bir zaman dilimini bildirir. Bu güneş yılı ile kırk bin yıldır.</p>
<p><strong>Kadir Suresi;</strong></p>
<p><em>1-Biz onu Kadir gecesinde indirdik.</em></p>
<p><em>2-Kadir gecesinin ne olduğunu sen nereden bileceksin.</em></p>
<p><em>3-Kadir gecesi bin aydan daha hayırlıdır.</em></p>
<p><em>4-Melekler ve Ruh (Cebrail) o gece Rab’lerinin izni ile, her iş için inerler.</em></p>
<p><em>5-O gece, tanyeri ağarıncaya kadar süren bir selamettir.</em></p>
<p><strong>Necm Suresi 1. ayeti ;</strong> Peyderpey inmekte olan aydınlığa yemin olsun.</p>
<p><strong>Düşüncem şudur:</strong> Kadir Suresi inen ilk sureler arasındadır. Sure adı ‘Değer, Kıymet, Liyakat’ anlamındadır. Söz konusu değer şüphesiz Kur’an ve onun aydınlığıdır. Sunulan bu değere karşı bize düşen de Kur’an’ın esenliğimiz olduğunu bilmek, onu anlamak ve onu yaşamaya çalışmak olmalıdır. Kadir gecesi, Kur’an’ın Allah katından (arştan, Levh-i Mahfuzdan) madde aleminin karanlığına indirilişine emir ve izin verilmesi ile başlayan gecedir. Mearic suresi 4.ayette değinilen insanlık üzerine olan elli bin yıllık son devre bu gece ile başladı. Bu elli bin yıllık süre, ahir dünya zamanının yani Hz. Muhammed döneminin başlangıcından hüküm gününü takiben insanları cennet ve cehenneme sevk edilmesine kadar geçen süre olarak düşünülebilir.</p>
<p>Adem’den itibaren Hz.Muhammed’e kadar olan dönemde, meleklere yüklenen bin dünya yılı ile sınırlanmış ilahi emirler, Hz.Muhammed (ahir dünya zamanı) döneminde, Hz.Cebrail yönetiminde meleklere verilen (her iş için) görevle elli bin yıllık ilahi emirler kümesi ile sonlanmaktadır. Böylelikle Yüce Allah, yeryüzünün son zamanlarına, son insanlarına, son ilahi emirlerini içeren paketini, son kitabını, son peygamberini ve hüküm gününü sunmaktadır. Kur’anı Kerim’in maddi aleme Hz.Cebrail ve melekleri ile indirildiği Kadir gecesi, bu elli bin yıl sürecek son dönemin başladığı gecedir.</p>
<p>Kur’an yüksek alemlerden maddi aleme Ramazan ayında inmiştir. Ramazan ayının Kur'an'ın indirildiği ay olduğu Bakara suresi 185. ayet ile sabittir. Yeryüzüne, Hz Peygamber’e inişi ise peyderpey yirmi iki sene sürdü. Bu insanlık üzerine yavaş yavaş, azar azar iniş, Kur'an'i hükümler ile yaşanan olayların pekişmesi, kuvvetlenmesi ve böylece ayetlerin daha iyi anlaşılması ve içsellenmesini en üst düzeyde tutmak ile alakalıdır. Ayetlerin anlaşılmasında onların bağlamları yani nerede, ne zaman, hangi şartlarda indiği önemlidir.</p>
<p><strong>İsra Suresi 106. ayet :</strong> Onu insanlara sindirerek okuman için kısımlara ayırdık ve onu yavaş yavaş indirdik.</p>
<p>Kur'an'ın bu indirilişine inkarcıların itirazı, Furkan suresi 32. Ayette “Kur’an ona tek bir defada topluca indirilmeli değil miydi?” şeklinde bildirilmektedir. Bu durum okul hayatında ilk sıralardan yüksek sınıflara uzanan öğrenim yıllarına benzetilebilir. İnsanın yaşamı boyunca yediği bütün yiyecekleri bir defada yiyemeyeceği gibi Kur'an'ın anlaşılması da bir süreçtir.</p>
<p>Kanımca 3.ayette konu edilen “Kadir gecesi” ve “ bin ay “ ile işaret edilmek istenen, “Kur’an’i Bilgi” ve “Yaşayarak kazanılan bilgi” olup Kur'an'ın ortaya koyduğu değerlere, kişinin kendi kişisel hayat tecrübeleri, şahsi çabaları ile ulaşamayacağı vurgulanmıştır. Bence Kadir suresinin anlamı, Kur’an’î aydınlığın kudretinin insanın karanlığına nihayet verecek yeterlikte olmasıdır..</p>
<p><strong>Ahsen-i Takvim</strong></p>
<p>Varsın zaman su gibi aksın</p>
<p>Varsın yıllar tükensin gitsin</p>
<p>Kâh kar yağsın kâh güneş açsın</p>
<p>Bak ilkbahardın şimdi kışsın</p>
<p>Kış baharı müjdeliyorsa</p>
<p>Şenliğe davet ediyorsa</p>
<p>Ölüm görmemiş zamanlardan</p>
<p>Boşa akmış değildir yaşam</p>
<p><strong>Düşüncem ;</strong> İnsan anı yaşar. Yaşanan anda, geçmişin tecrübesinden geleceğe vizyon saklıdır. Değer anda saklıdır. Anda aciz kalan, ahirette de acizdir. İnsan dosdoğru olmaya çalışmalıdır. Çünkü Allah insana dosdoğru olmayı emreder.</p>
<p>Anı yaratan, anda özgür düşünceyi yarattı. Çoğu O’ndan başka ne varsa düşündü, Bir O’nu düşünmediler. Kendinden başkaca göremeyenlerin düşün güçleri de kendileri ile sınırlı idi. Onlar nefislerini aşamadılar, kendilerinde kalakalırlar. Anın değeri ve anı yücelten, O’na yükselecek düşündür. Andan mahrum olan, O’ndan da mahrumdur ve yokluğa mahkumdur.</p>
<p><strong>Asr suresi:</strong> <em>Geçen zamana yemin olsun ki insan ziyandadır. Ancak inanarak, iyilik üzere davrananlar, birbirlerine hakkı öğütleyenler ve birbirlerine sabretmeyi tavsiye edenler müstesna.</em></p>
<p>( Asr Suresinde de bir müminin dört ana özelliği belirtilmiştir. Bunlar müminin birbirine bağımlı ve zamanla giderek güçlenecek değerleridir. Bu yüksek değerleri bahşeden Allah’tır. Hüsrana düşmeyecek, kurtuluşa ulaşacak müminlerin üzerinde, Yüce Allah’ın sıfatları belirmiştir ; El Mümin, Er Rahim, El Hakk, Es Sabur )</p>
<p><strong>50-Kâf 16-17 ayetler ;</strong> Andolsun insanı Biz yarattık ve nefsinin ona fısıltılarını biliriz. Biz ona şah damarından daha yakınız. Onun sağında ve solunda yer almış iki gözcü melek onun her halini kaydeder.</p>
<p><strong>Düşüncem ;</strong> Şah damarı her iki boyun bölgesinde kalp atışlarının hissedildiği atardamarlar olup insanın kalbi ile beyni arasındadır. Ayette Allah, insanın gönül ve düşün alemini kapsadığını bildiriliyor. Sağında ve solunda oturan melekler de insanın her halini kaydetmektedir. Tutulan kayıtlar, yaşamlarında Allah’ı inkar edenlerin, hüküm gününde kendi yapıp ettiklerini de inkar etmelerine manidir.</p>
<p><strong>Allah’a Yol</strong></p>
<p>Zaman O’nun, O her şeyi bilir</p>
<p>Hem geleceği hem de geçmişi</p>
<p>Yaşanmışı ve yaşanmamışı</p>
<p>O’nun yazısıdır değişmezler</p>
<p>Yaşam O’nun, O her şeyi bilir</p>
<p>Ölümleri henüz ölünmemiş</p>
<p>Cenini rahimlere düşmemiş</p>
<p>Yaşamları henüz yaşanmamış</p>
<p>Ademoğlu yolu kendi seçer</p>
<p>Yaşam aynadır, kendini yaşar</p>
<p>Kişi kendi kaderini yazar</p>
<p>Ne yazarsa yazsın Allah bilir</p>
<p>Nefsine tapan nefsini yaşar</p>
<p>Dünyaya konan toprağın olur</p>
<p>Ebedi kalacak erdemindir</p>
<p>Gayrisi topraktır, heba olur</p>
<p>Geçmez sanma, dünya geçer gider</p>
<p>Hesap yok deme, hesap sorulur</p>
<p>Yaşamında Allah’a yol tutan</p>
<p>Din gününde hesaptan kurtulur</p>
<p class="buyukharf" id="sayfaici-kurankaynagi"><strong>KUR’AN, KORUNAN KİTAP </strong></p>
<hr>
<p><strong>36- Yâ-Sîn 6.ayet; Babaları uyarılmamış ve gaflette kalmış bir toplumu uyarman için. </strong></p>
<p>Düşüncem; Yâ ; Sen (Muhammed’e hitap), Sîn; Dosdoğru yol (Kur’an Yolu). <strong>Ya-Sin; Sen</strong> <strong>Dosdoğru bir yol üzerindesin. </strong></p>
<p>Hz.Muhammed’in uyardığı gaflet toplumu, onun vefatından sonra, o yola sımsıkı sarılan dört halife dönemini takiben yine çekişmelere ve günümüze kadar uzanan daha da derin bir gaflete düştüler.</p>
<p>Allah'ın indirdiği kitabı korunması nedeni ile kıyamete kadar, dünyaya dalıp ehli kitaba dönüşenlerin karşısında her zaman hakkı haykıracak birileri oldu.</p>
<p><strong>Kur’an’ın Kaynağı ;</strong></p>
<p><strong>Neml Suresi 75.ayet:</strong> <em>Gökte ve yerde gizli hiçbir şey yoktur ki apaçık (mübin) bir kitapta (Levh-i Mahfuz) olmasın.</em></p>
<p><strong>Buruc Suresi 21-22.ayetler:</strong> <em>Hayır, o üstün olan Kur’andır. Korunan levhadadır (Levh-i Mahfuz).</em></p>
<p><strong>Hicr Suresi 9.ayet:</strong> <em>Hiç şüphe yok ki, Biz! Kur’an’ı indiren Biziz ve zerrece şüphe yok ki, O’nu koruyan da Biziz!</em></p>
<p><strong>Düşüncem:</strong> Hicr Suresi 9. ayetinde belirtilen ifadeler mutlak ve katidir. “Biz” kelimesi, Allah’ı belirtmektedir. Kur'an'ın Ben yerine “Biz” şeklinde çoğul kullanım ile Allah’ın yüceliği ve azameti hatırlatılır.</p>
<p><strong>Vahyin Muhatabı ;</strong></p>
<p><strong>Zuhruf Suresi 2.ve 3. ayetler</strong>: <em>Apaçık kitaba andolsun ki, anlamanız için onu arapça bir Kur'an yaptık.</em></p>
<p><strong>Yunus Suresi 82. ayet ;</strong> Suçlular hoşlanmasa da Allah Kendi kelimeleri ile hakkı ortaya koyar.</p>
<p><strong>Yusuf Suresi 2. ayet;</strong> Anlayasınız diye onu arapça bir Kur’an olarak indirdik.</p>
<p><strong>Kehf suresi 110.ayet :</strong> Ben de sizin gibi bir insanım. Sizden farkım, tanrınızın bir tek tanrı</p>
<p>olduğu bana vahyolunuyor. Kim Rabb’ine kavuşmayı arzu ediyorsa iyi işler yapsın ve Rabb’ine</p>
<p>yönelişine hiç kimseyi ortak etmesin.</p>
<p><strong>Nahl suresi 103. Ayet</strong> <em>: Şüphesiz biz onların Kur’an’ı Muhammed’e bir insan öğretiyor </em></p>
<p><em>dediklerini biliyoruz. İma ettikleri kimse bir yabancıdır. Bu Kur’an ise apaçık bir arapçadır.</em></p>
<p><strong>Yunus suresi 38.ayet</strong> <em>: Yoksa onu uydurdu mu diyorlar. Eğer bu sözünüzde ısrarcı iseniz,</em></p>
<p><em>Allah’tan başka çağırabildiklerinizi çağırın da onun benzeri bir sure ortaya koyun.</em></p>
<p><strong>Düşüncem şudur:</strong> Yukarıdaki ayetlerden anlaşıldığı üzere Kur’an, Allah Katından (Levh-i Mahfuz, Kitab-ı Hafiz -Kâf-, Korunmuş Levha) Hz.Cebrail ve yardımcıları tarafından alınmış, gök semaya indirilmiş ve Hz.Muhammed’in dilinde insanlığı davet için ona emanet edilmiştir. Kur'an kapsamı 114 Sureden (bölümden) ibarettir. Bu Surelerin tertibi de bizzat Hz. Peygamber tarafından yapıldı. 80 sureden fazlası hicretten önceki Mekke dönemine ait olup genel olarak inanç konuları ile ilgilidir. Medeni Sureler ise daha ziyade toplumsal yaşamla ilişkilidir.</p>
<p>Kur’an öncesi dönemde, adeta babadan oğula devrede gelen nübüvvet kurumu ile engellenmeye çalışılan dinde tahrifat sorununun çözümü, Allah’ın insanlık üzerine son Peygamberi ile Korunan Kitaba evrilmiştir. Kur’an’ın bizzat Allah tarafından koruma altına alınmasına, önceki toplumların dini anlamak ve dinin emirlerine uymak yerine, dini kendi menfaatlerine uydurma çabaları ve nihayetinde zulüm toplumları haline dönmeleri bağlamında bakılmalıdır. Kur’an ilk elden tek kaynaktır. İlk ayetinden itibaren üzerinde ekleme, çıkarma değiştirme yapılmamış, insan bulaşmamış tek kaynaktır. Akla hitabeder, yaşam için öngörü ve ahiret için uyarıdır.</p>
<p>Kitap apaçıktır! Kur’an’ın bütün ayetleri de apaçıktır. Bazı ayetler, okuyan herkes tarafından aynı şekilde anlaşılırken (Muhkem ayetler) bazı ayetleri anlamak için gayret gerekir (Müteşabih ayetler). Birbirine benzer, birbirini tamamlayan ayetler birlikte incelenmelidir. Bir konudan bahseden ayetlerin yanında aynı konunun zıddından bahseden karşıt ayetler bir arada değerlendirilmelidir. Müteşabih ayetler konusunda, sahih nakillerle bilinen indiriliş nedenleri, aynı konu kapsamında bağlantılı ayetler bir arada incelendiğinde o konu apaçık, hiç şüphesiz bir hale taşınacaktır. Kur’an ayetleri, insana tabi olacağı esasları bildirir. Kur’an esasları temelinde, dünya işleri insan aklının uğraşıdır.</p>
<p><strong>Hz.Muhammed ( Mîm, Râ ) </strong></p>
<p><strong>21- Enbiya Suresi 107. Ayeti ; Biz seni ancak alemlere rahmet olarak gönderdik.</strong></p>
<p><strong>41- Fussilet Suresi 6.ayet ; “Ben ancak sizin gibi bir beşerim. Bana ilahınızın bir tek İlah olduğu vahyolunuyor.“ </strong></p>
<p>O, alemlere rahmettir ve günümüzden bakıldığında, bütün zamanlarda bu son vahyi bihakkın taşımış ve aynen iletmiş tanınabilecek en yüksek şahsiyettir.</p>
<p>Peygamberlerin insanlığa ilettikleri mesajın temeli aynı (Tevhid) olup müminlerden istenen, elçiler arasında fark gözetmemek, ayırdetmemektir. 2/136, 2/285, 3/84, 4/152 Peygamberler arasında ayrım yapılmaması ile ilgili ayetlerdir.</p>
<p>2/253, 17/55. Ayetlerde ise, bazı elçilerin bazılarına üstün kılındıkları yönlerden bahsolunur. Hz.Muhammed döneminde, Hz.Adem’den itibaren süregelen islami süreç sosyal gelişime paralel olarak nihai olgunluğa erişmiş ve tamamlanmıştır.</p>
<p><strong>Al-i İmran suresi 59.ayet:</strong> Allah’a göre İsa'nın durumu, Adem’in durumu gibidir. O’nu topraktan yarattı sonra ona ol dedi, olmaya başladı.</p>
<p>Düşüncem şudur: Yukarıda belirtilen Ali İmran suresi 59. ayette, sadece İsa ve Adem peygamberin isimleri geçmekte. Bazı ayetlerde aynı soydan birbiri ardınca gelen elçilerden birlikte bahsedilir. Tin suresinde, günümüzde semavi diye anılan üç büyük dinin peygamberleri birlikte anılmaktadır. Burada (Al-i İmran /59) ise Adem peygamber ve İsa peygamber birlikte anılıyor. Ayette yaratılışa dikkat çekiliyor. Biliyoruz ki, Kur’an, herkesin topraktan yaratıldığını bildiren bir kitaptır. Bugün yeryüzünde dolaşan insanlar da toprağın bitirdiklerini yemekte, içmekte ve sonuç olarak topraktandır. Benim düşünceme göre bu ayette, Adem ve İsa'nın diğer insanlardan farklı olarak babasız yaratılmalarına dikkat çekilmektedir. Böylece son peygamber Hz.Muhammed’den önceki yani ahir zaman öncesi (Hz.Muhammed öncesi dönem), ilk (Adem) ve son (İsa) elçiler, diğer insanlardan farklı olarak özel bir yaratılış ile (baba olmadan yaratılma) işaretlenmişlerdir.</p>
<p><strong>Nahl suresi 89.ayet:</strong> Her ümmete kendi içlerinden bir şahid getirdiğimiz gün, seni de onlar üzerinde bir şahid olarak getireceğiz. Sana bu kitabı, her şeyi açıklayan, hidayet, rahmet ve teslim olanlara müjde olarak indirdik.</p>
<p>Nahl 89 ile ilgili düşüncem; Şahitler ümmetlere gönderilen peygamberlerdir. Onların üzerindeki şahit Hz.Muhammed'dir. Hz.Muhammed, ona vahyolunan Kur’an ve donanımı nedeni ile bütün insanlık üzerine şahittir. Korunan kitap, her şeyi açıklayan hidayet, rahmet ve müjdedir.</p>
<p><strong>El Melik </strong></p>
<p>Ant olsun! Kuvvetle kaldıranlara (51/1)</p>
<p>Yüklenenlere, akıp kayanlara (51/2-3)</p>
<p>Dağıtanlara, yaklaşan hesaba (51/4-5-6)</p>
<p>Ant olsun! Yollar sahibi göklere (51/7)</p>
<p>Yarattı yedi göğü üst üste (67/3)</p>
<p>Emirleri göklerden yeryüzüne (32/5)</p>
<p>Hesaptan bin yıl süren bir devirde (32/5)</p>
<p>Eda edenler O’na yükselirler</p>
<p>İsa’nın durumu Adem gibiydi (3/59)</p>
<p>Rabb ‘Bu Benim için kolaydır’ dedi (19/21)</p>
<p>Baba yoktu, bir anneden doğdular</p>
<p>İsa ve Adem, Allah’tan deliller</p>
<p>Aralarında O’ndan kelimeler</p>
<p>Ortak koşmayan elçiler, hanifler</p>
<p>O gün her ümmete gelir bir şahit (16/89)</p>
<p>Sen de onların üzerinde şahit</p>
<p>Tüm insanlara, Korunan Kitaba</p>
<p>Biz onu Kadir gecesi indirdik (97/1)</p>
<p>Melekler ve Ruh o gece inerler (97/4)</p>
<p>Rabb’den ahir dünyaya görevliler</p>
<p>Melekler ve Ruh elli bin yıl süren (70/4)</p>
<p>Devirde eyler, O’na yükselirler</p>
<p>Sabret! Olmaz dedikleri yakındır (70/5-6-7)</p>
<p>El Muhsin! Görevler kıldı. Yüceltti</p>
<p><strong>Kur’an’ın Amacı </strong></p>
<p>Muhatap insandır. Hedef yüksek bir ahlaka ve bilinç haline ulaşmaktır. Kur’an, Allah’a yönelen ve O’nun rızası için O’ndan doğruluğu dileyen kullarına, onların özlerinde yani fıtratlarında yazılı olanı hatırlatır. Onlara dosdoğru bir yaşam (Fazilet, Merhamet ve Adalet üzere) ve bu yaşamın bedeli olarak kurtuluşu vadeder. Kur’an’ın mücadelesi yol yordam bilmeyenler iledir, iflah olmaz kara cehalet iledir.</p>
<p>Fatiha Suresinin 5 ve 6 ve 7 ayetleri bununla ilgilidir. Bu ayetler islama girecek kişinin kendi iç dünyası ile ilgili onun uhrevi yetersizliğinin ifadesidir. Bu konuda kişide farkındalık oluşmuştur. Yaratıcıya müracaatı, onun üzerinde Allah’ın rahmet sıfatlarının tecellisinin delilidir. 5. Ayette ‘Yalnız Sana’ ve ‘Yalnız Senden’ ifadeleri ile şirk dışlanmıştır. Kul Yaratıcı ile başbaşadır. Yöneliş ve beklenti sadece Allah’tandır. 6. ayette kulun Allah’a ‘Doğru Yol’ talebi iletilmiştir. Fatiha 7. ayetinde yolun ne olduğu ve ne olmadığı tanımlanır. Amaç, O’nun hoşnutluğunu kazanma ve kurtuluşa ulaşmaktır. Yaratıcıyı dikkate almayan her yol, O’nun gazabı ile sonlanacaktır. Bu 7. ayette gazaba uğrayanlar içinde sapıtanlar öne çıkarılmış, onlara dikkat çekilmiştir. Bunlar vahyi haber almalarına rağmen tercihlerini dünyadan tarafa yapan münafıklardır. Söylemleri ne olursa olsun, nefis üstün gelmiş, Allah’ın dini, dünya için satılmıştır</p>
<p>Gazaba uğrayanların Yahudiler ve Sapıtanların da Hristiyanlar olduğunu düşünenler, sahih bildikleri hadislerden ya da müfessir yorumlarından delil çabasındalar. Bilemedikleri, insanın halleridir, bilemedikleri satıhta kalmış gösteriş budalalarının, gırtlaktan aşağı inemeyenlerin ateşten muaf olamayacağıdır.</p>
<p><strong>Kur’an’ın Konusu </strong></p>
<p>Kur’an’ın konusu İslam’dır. Kur’an insan aklına hitap eder. Kur’an en başta insanın</p>
<p>düşünme yollarının açmasını yani onun düşünmesini ister. İnsanı dış alemde ve kendi</p>
<p>içinde sergilenmiş delilleri inceleyerek onu bir bilinç haline yükseltir. Kur’an’ın islama çağrısı</p>
<p>asla dogmalara dayanmaz. İslam, Hurufu mukatta bahsinde <strong>Lam</strong> harfi ile ifade edilir. Lam</p>
<p>harfi, Elif harfi ile ayrılmaz bir şekilde beraber olup Elif’i takibeder. Kur’an’ın on üç Ana Suresinde</p>
<p>giriş, <strong>‘Elif Lam’</strong> ile <strong>‘Allah’tan İslam’</strong> manasına olup dini yalnız Allah’a has kılar. Din Allah’ındır.</p>
<p>Dinin Allah’a özgü olması konusu Kur’an’ın Mümin 40/14 ve Zümer Suresi 39/ 2, 11 ve 14</p>
<p>ayetlerinde apaçık bildirilmektedir. ‘Elif Lam’ sembolleri mutlaka vahyin muhatabı ile tamamlanır.</p>
<p>Mim; Muhammed ya da Ra; Resulullah. Vahyi insanlığa haber verecek olan Allah’ın Elçisidir.</p>
<p>Ha Mim; Haber ver Muhammed anlamınadır. Böylece O’nun rahmeti ile yer ve yüksek alemler</p>
<p>arasında bir kapı aralanmakta, Allah’a varacak yol (Sıratı Müstakim) görünmektedir. ‘Elif Lam</p>
<p>Mim’ insanoğlunun şahit olabileceği en önemli söylemdir.</p>
<p>Allah’ı anlamak isteyen, O’nun İslamı anlatan kitabı Kur’an’a ve elçisinin yaşamına bakmak</p>
<p>durumundadır. Bu Allah’ın dinidir. Bunlardan başka baktıklarınız yanılgıya neden olabilir.</p>
<p>Günümüzün putperestleri, dini kendilerine has kılan çağın firavunları ve onların biatçılarıdır.</p>
<p>Amacı kalben imanın inşası olan Kur’an, insanı ilgilendiren her konudan bahseder. Ancak</p>
<p>Kur’an bir tarih kitabı, sosyoloji kitabı, bir hukuk kitabı veya bir tıp kitabı değildir. Yönelmek</p>
<p>isteyenler için doğru yoldur. Bu yolun esası, Tevhid (Tek olan Allah’a kalbi iman) ve bu tevhid</p>
<p>inancı üzerine inşa edilecek Takvadır. (Kur’ani duyarlılıkta gayret üzere olmak ve imana yaraşır</p>
<p>davranışlarda bulunmak yani imana halel getirmemek, haksızlık bulaştırmamaktır.)</p>
<p><strong>Kur’an’ın Ana Konusu ; İman</strong></p>
<p><strong>49-Hucurât</strong> <strong>suresi 14.ayet:</strong> <em>Göçebe araplar (bedeviler) âmenû olduk (iman ettik) dediler. De ki; âmenû olmadınız ancak islamı kabul ettik deyin. Henüz iman kalplerinize girip yerleşmedi. eğer Allah’a ve elçisine itaat ederseniz, yaptığınız güzel işlerden hiçbirinin sevabını eksiltmez. Allah çok bağışlayandır, merhamet edendir. (Ayette müslümanlığı arafta olanlardan bahsolunmakta)</em></p>
<p><strong>Kur’an’ı Kerim 10. Yunus suresi 99 ve 100. Ayetleri :</strong> O dileseydi herkes iman ederdi. O halde iman etmeleri için onları sen mi zorlayacaksın. Allah'ın <em>izni olmaksızın, hiç kimsenin inanması mümkün değildir. O azabı, pisliği aklını kullanmayanların üzerine kılar. </em></p>
<p><strong>Düşüncem şudur:</strong> Allah, insanlara dünya yaşamlarında iman etmeleri için gereken aklı ve yeterli zamanı vermiştir. Samimi olan ve aklını kullananlara doğada, Kur’an sayfalarında ve kendi nefislerinde ( Dış alemde ve öz benliklerinde ) imana taşıyacak deliller ve yollar da açıktır. Yaşam, insanın ne olduğunu ortaya koyacağı bir sınavdır. Allah ancak aklını kullanan kullarına iman etmeleri için izin verir.</p>
<p><strong>Nisa suresi 136.ayet:</strong> <em>Ey inananlar, Allah’a, elçisine, elçisine indirdiği kitaba ve bundan önce</em></p>
<p><em>indirdiği kitaba inanın. Kim Allah’ı, meleklerini, kitaplarını, elçilerini ve ahiret gününü inkar </em></p>
<p><em>ederse o, uzak bir sapıklığa düşmüştür. (Ayette imanın esasları bildirilmekte) </em></p>
<p><strong>En’am suresi 82.ayet :</strong> İman edip de imanlarına haksızlık bulaştırmayanlar (Kur'ani</p>
<p>Duyarlılık Sahipleri) güvenlik içinde ve dosdoğru yoldadırlar. (Ayet amenü olan ve iyilik üzere</p>
<p>hal ve davranış sergileyenlerin mümin olduklarını bildiriyor)</p>
<p><strong>Ankebut suresi 2,3.ayetler:</strong> <em>İnsanlar iman ettik demeleriyle, hiç denenmeden bırakılacaklarını mı sandılar. Ant olsun Biz onlardan öncekileri de deneyip imtihan ettik. Allah doğruları da ortaya koyacak, yalancıları da ortaya koyacaktır. ( İmanın delili insanın eylemleridir, yaptıklarıdır )</em></p>
<p><strong>Nur suresi 35.ayet:</strong> <em>Allah göklerin ve yerin nurudur. O’nun nurunun misali, içinde ışık kaynağı bulunan bir kandile benzer. Işık kaynağı cam içerisindedir. Cam, sanki inciden bir yıldız. Ne doğudan ne batıdan mübarek bir zeytin ağacından yakılır. Neredeyse ateş ona dokunmasa da yağı ışıktır. Nur üstüne nur. ( Nun ) Allah dilediği kişiyi nuruna iletir. Allah insanlara misaller vermektedir. Allah her şeyi bilir.</em></p>
<p><em><strong>Übey b.Ka’b ;</strong></em> Bu ayet “Müminin nurunun misali” dir.</p>
<p><strong>Düşüncem şudur:</strong> Ayetin ilk cümlesi Allah nurdur şeklinde anlaşılmamalıdır. Allah’ın idraklerin üzerinde olduğu ve bir müminin O’na yakınlığı kadar O’nu anlayabileceği unutulmamalıdır. Bu ayette Allah “mümin”i tarif etmektedir. Mümin, ışığını Allah’tan alan bir nurdur. Nur ayeti de denen bu ayette, inciden bir yıldıza benzetilen billur muhafaza, müminin dünyadaki bedenidir yani yeryüzündeki elbisesidir. Cam muhafaza içindeki, doğudan ve batıdan yani dünyadan olmayan mübarek bir zeytin ağacından elde edilmiş yağ, müminin içindeki cevher yani öz benliğidir. Ona dokunacak olan ateş ise Allah’tan gelecek bilgiler yani Allah’ın elçileri, kitapları ve melekleridir. Böylece mümin potansiyeli taşıyan kişi kendisine Allah’ın bilgileri ulaşmadan önce de özellikleri ile göz dolduran bir insandır. İnsan olamayan İslam olamaz. Allah en doğruyu bilir.</p>
<p><strong>2-Bakara suresi 177.ayet:</strong> <em>Yüzlerinizi doğu ve batıdan yana çevirmeniz gerçek iyilik değildir. O kişinin iyiliği asıl iyiliktir ki Allah’a, ahiret gününe, meleklere, kitaba ve peygamberlere inanır. Kendisi için sevdiği eşyadan yakınlara, yetimlere, yoksullara, yolda kalmışlara, sadakaya muhtaç olup da isteyene, esaret altındakilere verir. Namazı kılar, zekatı verir. Söz verdiğinde sözünü yerine getirir. Sıkıntıda, hastalıkta, savaş zamanlarında sabreder. İşte doğru olanlar bunlardır ve muttaki olanlar (sakınanlar) da bunlardır.</em></p>
<p><strong>Düşüncem şudur:</strong> Allah “muttaki”yi (sakınan) tarif ediyor. Ayetin ilk cümlesi ile her türlü hurafe, batıl dışlanmaktadır. Gerçek iyiler, Kur’an’ın tanımladığı iman esasları üzerine tesis edilmiş dosdoğru yaşamlardır. Onlar her işleri dürüstlük üzeredir. Doğrulukları Allah rızası içindir. 8-Enfal Suresi 29. ayetinde de Allah, Kendisinden sakınanlara furkan (Hakkı batıldan ayıran bir anlayış) vereceğini ve onlara merhamet edeceğini bildirmektedir. Allah’la birlikte yaşama inancı sebebiyle mümin menfaatine dokunsa da doğrulukta sebat eder. İnanmayan insan ise nefsine hoş gelen konularda doğruluktan tavizler vererek yaşar. Eşinizi dostunuzu hayatın olağan akışı içerisinde, havadan sudan sohbet ederek tanıyamazsınız. Muttakiler, onlar zorlu zamanlarda daima adaletten yana olurlar ve daima insanî değerlerini muhafaza ederler.</p>
<p><strong>Kur’an’ın Ana Konusu olan İman ile ilgili Düşüncelerim ;</strong> Yukarıdaki ayetlerden anlaşıldığı üzere Kur’an’ın temel konusu, tek tanrı inancı ve bu inanca yaraşır bir ahlaktır. Bu inanç yani iman, derece derecedir ki, bir söylem, bir kabul edişle başlar. Nihayetinde insanın özüne, kalbine inen ve onun yaşamını, davranışlarını yöneten rütbelere adeta yerden göğe uzanır. Gerçek müminler şüpheye kapılmadan Allah yolunda gayret içerisinde olanlardır. İman, insanın aklını kötü düşüncelere kapatarak onu salt dünyevilikten Yaratıcıyı dikkate alacak ilahi bir boyuta taşır. İnsan iradesi, aklının ona sunduğu alternatiflerden en doğru olduğuna inandığını seçer. Yani kişinin iradesi onun süzgeçten geçirilmiş aklıdır. Onun tercihidir, onun inancıdır yani insanın kendisidir. İnsanın özü, özeti aklının kararı yani iradesi ve o irade doğrultusunda faaliyetlerdir. Bütün iyiliklerin kaynağı ilahidir. Bu ilahi kaynaklı iyiliklerin insana ulaştığında onda ne derece eyleme dönüşeceği kişinin tabiatı, onun kendini hazırladığı zemin ile ilgilidir. Kur’an’ın mümin üzerinde tesiri, onun bilinç halinin yükselmesi, düşün derinliğinin artması, bakış açısının genişlemesi yani aklın yükselmesi, berraklaşması ve ortaya koyduğu iradenin de iyilik yönünde olması şeklindedir.</p>
<p>İmanın iki boyutu vardır. Birincisi, Allah’ı tanımakla ilgili bilgi düzeyidir. Kur’an’ın okunması ile başlayan Allah’ı anlama süreci, O’nun doğada ve insanın iç aleminde sergilediği delillere ulaşarak gelişecektir. Ziya Paşanın, ‘Ayinesi iştir kişinin lafa bakılmaz. Şahsın görünür rütbe-i aklı eserinde’ sözlerinden de anlaşıldığı üzere imanın yalnız bilgi boyutunda kalması yeterli değildir. İkinci boyut daha önemli olup insanın kendini tanıması, limitlerini bilmesi ve ortaya koyacağı eylemleri, davranışları yani onun yaşamıdır. Zor olan budur. İnişli çıkışlı ve sürprizlerle dolu hayat yolları. Kim iman ettim diyor ancak iman onu iyiliğe taşıyamıyorsa o iman değildir. Kişinin kendini tanıma konusu, en başta onun Farkındalık sahibi olmasını gerektirir. Sonra bu Farkındalık zemininde İrade oluşturmak ve o doğrultuda eylem ortaya koymaktır.</p>
<p>Önce Farkındalığı anlamaya çalışalım; Farkındalık, iyi ile kötüyü, eğri ile doğruyu, haram ile helali ayırmaktır. Ayrılamıyorsa, samimiyet yoksa temel çürüktür. Örneğin yaptığı ticarette müşterisini aldatmasına rağmen kazancı ile mutlu olan kişiler doğru yolda sebat edemez. 35. Fatır Suresi 8. ayeti ; İşinin kötülüğü kendisine çekici gelip de onu güzel gören kişi ile durumun farkında olan aynı mıdır?</p>
<p>İşinde yapacağı yanlışlıklar, farkındalığı olan insanın huzurunu, onun dengelerini bozacaktır. Kişi mümin ise “Ben nerede hata yaptım?” diye sorgular. Hatalarından ders alır ve getirisine tamah etmeden tekrarına izin vermez. Müminde Farkındalık konusundan sonra, şimdi de onun İrade ortaya koymasını örneklerle anlamaya çalışalım; 12/24 ayette de örneklendiği gibi; Hz.Yusuf’un da onu arzulamasına rağmen zinaya arkasını dönmesi, oradan uzaklaşmaya çalışması. Yani nefsin heveslerine kapılmaması. Bir diğer Kur’an örneği de zorluk zamanlarında sabretmek ve gereğini yapabilme iradesi. Örnek 8/15 ve 9/39. ayetler, savaşmak yerine savaşa arkalarını dönenler ile ilgilidir. Yani nefsin aleyhine sonuçlansa da gereken davranışı ortaya koyabilme. Farkındalık ve İrade sahibi bir mümin, Sakınan ve güzel davranışlar sergileyen, güvenilir bir insandır. Her iki cihanda da güvenilir olanlar da sadece onlardır.</p>
<p>Sonuç olarak mümin olmak, hem teorik ve hem de pratik yönden yeterliliktir. Dilinden bal akıyor görürsün de onların çoğu eylemlerinde dökülür. Yaşam, erdem üzere değilse, teorik yok hükmündedir. Mümin olmak için dünyevi ve uhrevi liyakat ve bu liyakatin yaşamla uyumlu olması şarttır. Müminin söylem ve eylem bütünlüğünün nedeni onların niyetlerinin iyiliğidir, iç güzelliğidir.</p>
<p><strong>Bir iman örneği ; Allah’ın dost edindiği Hz. İbrahim’in İmanı ;</strong></p>
<p><strong>16/120.ayet:</strong> <em>İbrahim tek başına bir ümmetti. Allah’a yönelen bir hanifti. Asla müşrik değildi.</em></p>
<p><strong>İbrahim Tek Başına Bir Ümmetti </strong></p>
<p><strong>“</strong>Senin doğru yolun üstüne oturacağım (7/16)</p>
<p>Onlara dört bir yanlarından sokulacağım (7/17)</p>
<p>Çoklarını şükredenlerden bulmayacaksın”</p>
<p>Kibir kralı, peşinde çakıl taşlarının</p>
<p>Kasvet karanlıklardan bir huzme ışık sızmaz</p>
<p>Topyekun cehalette bir dirhem ilim olmaz</p>
<p>Taşlardan bir dağ yığsan, o dağ bir karat etmez</p>
<p>Pırlantalar O’nundur, has kul şeytana kanmaz</p>
<p>Allah’ın dünyadan topladığı pırlantalar</p>
<p>Hep O’nu önceledi, o dosdoğru yaşamlar</p>
<p>Birisi “Neyi arıyorsan sen O’sun” dedi (Mevlana)</p>
<p>Sonsuza, Zamanı Yaratana kavuştular</p>
<p><strong>“</strong>Kullarım üzerinde senin bir gücün yoktur” (15/42)</p>
<p>Yolculuktur, herkes aradığına kavuşur</p>
<p>Hazreti İbrahim tek başına bir ümmetti</p>
<p>Ölüm dediğin ebedi yaşama doğuştur</p>
<p><strong>Şuara suresi 75 - 89 . ayetler :</strong></p>
<p><strong>75-76-</strong> <em>Ibrahim dedi ki;“İyi ama, sizin veya önceki atalarınızın neye taptığını düşündünüz mü?”</em></p>
<p><strong>77- <em>“</em></strong><em>Onların hepsi benim düşmanımdır, ancak alemlerin Rabbi dostumdur.”</em></p>
<p><strong>78- <em>“</em></strong><em>Beni yaratan ve bana doğru yolu gösteren O’dur.”</em></p>
<p><strong>79- <em>“</em></strong><em>Beni yediren, içiren O’dur</em>.”</p>
<p><strong>80- <em>“</em></strong><em>Hastalandığım zaman bana şifa veren O’dur.”</em></p>
<p><strong>81-</strong> <em>“Beni öldürecek olan, sonra diriltecek olan O’dur.”</em></p>
<p><strong>82-</strong> “Hesap günü, günahlarımı bağışlayacağını umduğum O’dur.”</p>
<p><strong>83</strong> - “<em>Ya Rab! Bana hikmet ver ve beni iyilerin içine koy.”</em></p>
<p><strong>84 -</strong> <em>“Gelecek kuşaklar içinde beni doğrulukla anılanlardan eyle.”</em></p>
<p><strong>85 -</strong> <em>“Beni bol nimetli cennetinin sakinlerinden kıl.”</em></p>
<p><strong>86 - <em>“</em></strong><em>Babamı da bağışla, şüphesiz o yanlış yoldadır.”</em></p>
<p><strong>87 -</strong> <em>“İnsanların diriltilecekleri gün, beni mahcup etme.”</em></p>
<p><strong>88 -</strong> <em>“O gün ne mal, ne oğullar fayda verir.”</em></p>
<p><strong>89 -</strong> <em>“O gün kurtuluşa erenler, ancak Allah’a temiz bir kalp ile gelenlerdir.”</em></p>
<p><strong>Düşüncem şudur:</strong> Tek tanrı inancı konusunda yukarıdaki Kur’an ayetlerinde, İbrahim en güzel örnek olarak sunulmakta. Allah’tan başkasına minnet etmeyen İbrahim’in samimiyeti, Allah’a güveni, düşüncelerinde şüphelerden arınmış berraklık ilk bakışta farkediliyor. Ayetlerde İbrahim’in iyiliklerin ve güzelliklerin kaynağı olarak tek Allah’ı tanıması ve beklentilerini sadece O’na yönelttiği açıkça görülüyor. Yüksek bir iman, kişinin kendine olan inancının da üzerinde bir bilinç ve faaliyet halidir. 11-Hud Suresi 75. Ayeti, Hz.İbrahim’in başlıca vasıflarından söz eder.</p>
<p>İbrahim hoşgörülü (Halim), duyarlı (Evvah) ve Allah’a çok yönelen (Munib) bir peygamberdi.</p>
<p><strong>Yanlış Anlama Yanarsın</strong></p>
<p>Senin değil ki, ‘Benim hayatım’ dediğin cevher</p>
<p>Akledenler o cevheri işler, mücevher eyler</p>
<p>Hayy olan O, O’nundur, O’ndandır nefsler nefesler</p>
<p>İnsan olan okur, düşünür, anlar, gayret eder</p>
<p>O’nu yanlış anlamak, yaşamları heba eder</p>
<p>Boş bir yaşam tarumar, sonrası ölümden beter</p>
<p><strong>N o t ; </strong></p>
<p><strong>Kişi kendisini nasıl tanımlarsa tanımlasın, Tevhid inancı, onun otoritesi değilse sonu mutlak hüsrandır. Onların tanrıları onların nefisleridir. Gerçek bir mümin Allah’la beraber yaşamaktadır. Tek görünseler de müminler aslında iki kişidir. Onların duası ‘ Bizi bırakma, bizi terketme, bizi bağışla, bizi doğru yola ilet’ diyedir. </strong></p>
<p class="buyukharf" id="sayfaici-kitapehli"><strong>ŞİRK KONUSU</strong></p>
<hr>
<p><strong>(Allah’ın İndirdiği Dinin yerine kendi tesis ettikleri vekalet dinleri, Allah </strong></p>
<p><strong>katında yok hükmündedir ve onlar gazaba uğrayacak olanlardır.)</strong></p>
<p><strong>4-Nisa Suresi 48. ayet ;</strong> Allah Kendisine şirk koşulmasını bağışlamaz. Bunun dışında kalanı dilediğine bağışlar. Kim Allah’a ortak koşarsa büyük bir günahla iftira etmiş olur.</p>
<p><strong>30-Rum Suresi 28. ayet ;</strong> Allah size kendinizden bir örnek getiriyor. Size verdiğimiz rızıklarda, iş buyurduğunuz çalışanlarınızdan sizinle eşit haklara sahip ortaklarınız olmasını kabullenip onlara kendi emsalleriniz gibi sakınarak davranır mısınız?</p>
<p><strong>30-Rum 28. ayet ile ilgili düşüncem ;</strong> Ne bir doktor, hasta bakıcı ile ne de bir işveren, işçisi ile aynı şartlarda, eşit seviyede olmayı haklı olarak kabul etmez. Fakat bunların hepsi nihayetinde birbirine benzer insanlardır. Ayette, Yaratıcı kendi yarattıklarından O’na ortaklar, aracılar koşulmasını reddettiğini ve bağışlamayacağını bildiriyor.</p>
<p><strong>Şirk, kitap ehli hakkında </strong></p>
<p><strong>2-Bakara Suresi 91. ayet ;</strong> Onlara “Allah’ın indirdiğine iman edin“ denilse “Biz sadece bize</p>
<p>indirilen Tevrata inanırız“ derler. Oysa Kur’an yanlarındaki Tevratı doğrulayan bir gerçektir.</p>
<p>De ki; “Eğer inanıyor idiyseniz neden daha önce Allah’ın peygamberlerini öldürüyordunuz?“</p>
<p><strong>2-Bakara 91. ayet ile ilgili düşüncem;</strong> Sadece kendilerinin Allah’ın dostları olduğunu</p>
<p>zannedenler, kurdukları menfaat düzenlerinin devamı için, buna karşı duran, onları adalete</p>
<p>çağıran peygamberleri katlederek inanıyoruz dedikleri Tevrat’a da aslında Inanmadıklarını</p>
<p>gösterdiler. Eğer Tevrat, kendi uydurdukları kehanetler ile tahrif edilmiş olmasa onlar Kur’an’a</p>
<p>davet edilmezlerdi. Kur’an elinizle değiştirdiğiniz tevrat bilgilerinin doğrusu ve çok daha</p>
<p>üstün olandır.</p>
<p><strong>5-Maide Suresi 73. ayet ; “</strong>Allah üçün üçüncüsüdür<strong>“</strong> diyenler şüphesiz kafir olmuşlardır. Oysa</p>
<p>yalnız bir tek Allah vardır. Söylediklerinden vazgeçmezlerse kafirlere acı bir azap dokunacaktır.</p>
<p><strong>Şirk, ritüelleri din sanan tilavet müslümanları hakkında</strong></p>
<p><strong>29-Ankebut Suresi 61. ayet ;</strong> Onlara “Gökleri ve yeri yaratan, güneşi ve ayı kudreti altında</p>
<p>tutan kimdir? “ diye sorsan şüphesiz Allah derler. Nasıl da döndürülüyorlar.</p>
<p><strong>10-Yunus Suresi 31 ve 32 ayetler ;</strong> De ki ; “Size gökten ve yerden rızık veren, size kulaklar,</p>
<p>gözler bağışlayan, ölüden diriyi, diriden ölüyü çıkaran, her işi yöneten kimdir?“ Allah’tır</p>
<p>diyecekler. De ki ;“O halde sakınmaz mısınız?“ İşte O Hakk olan Rabbiniz Allah’tır. Hakk’tan</p>
<p>ayrılan sapıklıktan başka ne bulur? Nasıl da döndürülüyorsunuz.</p>
<p><strong>29-Ankebut 61 ve Yunus 31-32 ayetler ile ilgili düşünceler;</strong> İman etmiş kişi doğruluk üzere</p>
<p>bir insandır. Dilleri ile ‘Allah’ demelerine karşılık menfaatleri için Allah’tan cayanlar, yüzlerini de</p>
<p>şeytana döndürmüşlerdir. Aşağıda bildirilecek Bakara 200. ayetten anlaşılacağı üzere bunların</p>
<p>ibadetleri de kandırmacadır. Aslında ibadetlerini kurtuluşları sananlar, dinleri de gösterişten</p>
<p>ibaret olanlar hüsrana uğrayacak olanların kendileridir.</p>
<p><strong>42-Şura suresi 20.ayet:</strong> <em>Kim (işlediklerinin karşılığı) ahiret kazancı diliyorsa, onun kazancını (dünyada da, ahirette de) arttırırız. Kim de dünya kazancı arzusundaysa ona da ondan veririz, lakin onun ahiret nasibi yoktur.</em></p>
<p><strong>2-Bakara suresi 200.ayet:</strong> <em>Hac ibadetlerinizi bitirince atalarınızı andığınız gibi, hatta daha kuvvetli bir anışla, Allah’ı zikredin. İnsanlardan bir kısmı “Rabbimiz, bize dünyada ver” der, onun ahirette bir payı yoktur.</em></p>
<p><strong>Bakara suresi 201.ayet:</strong> <em>Onlardan kimi de “Rabbimiz, bize dünyada da güzellik ver, ahirette de güzellik ver, bizi ateşin azabından koru” der.</em></p>
<p><strong>Bakara suresi 202.ayet:</strong> <em>İşte onlara kazandıklarından bir nasip vardır. Allah’ın hesabı da çabuktur.</em></p>
<p><strong>Düşüncem şudur:</strong> Şura suresi 20. ayet müminlerin işlerinde, daima ahireti göz önünde tutarak hesaba kattıkları bu yapıları nedeni ile her iki yaşamda da kazançlı oldukları bildiriliyor. Yaşamlarında ahireti dikkate almayanların ise faydaları dünyadan ibarettir. “Rabbimiz bize dünyada ver” diyenleri biraz incelememiz gerekiyor. Bu cümle, <strong>Bakara 200. ayette</strong> görüldüğü gibi, hac ibadetini tamamlayınca Allah’ın anılması emrini takip eden bir cümle. Kul, en ağır ibadet olan haccı tamamlamış ve Allah’a yönelmiş fakat Allah’a yönelişinin nedeni dünya ve sadece dünyayı talep ediyor. Belki ahireti, Allah’a yönelmiş olması nedeni ile garanti olarak görüyor, belki de ahireti hiç düşünmeden, yalnız dünyalık istiyor. Halbuki hiçbir şeyin garantisi yoktur. Kimse yarın ne olacağını bilemez. İnananlar, ancak Allah’a güvenirler. Başlarına gelen sıkıntıya dayanmak zorunda olduklarını, her şeyin Allah’tan geldiğini, bunların dünyada imtihanları olduğunu bilirler. “Bize dünyada ver” diyen için Allah’ın hükmüne dikkat; Onun ahirette nasibi yok!. 201. ayette, hem dünyada hem de ahirette iyilik isteyen kulun dikkate alınacağı ve nasibinin olacağı bildirilmiş. Bu kulların çoğunun dünyada iyilik talepleri, kendi ayakları üzerinde geçimini sağlamak, kimseye yük olmamak, namerde muhtaç kalmamak içindir. Gerçek iman sahipleri, ahiret arzusundadır. Onlar dünya yaşamına sabır içindedirler.</p>
<p>Dosdoğru olmamızı talep eden Yaratıcı, doğruluk nüvesini bütün kullarına verdi. İnsanın bu değerin yüceltilmesi için gayret etmek yerine oradan kıvırması şeytandandır.</p>
<p><strong>22-Hac Suresi 74.ayet; Onlar Allah’ın kıymetini gereği gibi bilemediler. Allah Kavi (Kuvvetin Sahibi) ve Aziz (Üstün) olandır.</strong></p>
<p>Düşüncem ; Dünyalığa uyarladıkları dinlerinin getirisini cennet sandılar.</p>
<p>Cehenneme sürüklenenler; Allah’ın indirdiğini menfaatlerine uyarlayan yahudiler, tanrı üçtür söylemleri ile üstün ırk oldukları iddiasındaki emperyalistler ve gösterişten ibaret ibadetleri ile dünyalıktan başka değer tanımayan şark kurnazları. Allah Süphandır, onların ortak koştuklarından münezzehtir. Onlar hep birbirlerine benzer. Onların tanrıları, onların işledikleri fenalıkların onay makamı idi. Onlar yaptıkları kötülüklerle ve bu kötülüklerine geçit veren tanrıları ile birlikte mutluydular. Her şeyin yaratıcısı ve hükmün de Sahibi olan Allah’ı gereği gibi bilemediler. Allah, Kendisinden sakınanlarla beraberdir.</p>
<p><strong>Kur’an’la Aldatanlar ; Cemaatler, Tarikatlar</strong></p>
<p><strong>3.Ali İmran Suresi 105. ayet ;</strong> Kendilerine apaçık ayetler geldikten sonra bölünüp anlaşmazlığa düşenler gibi olmayın. İşte onlar için büyük bir azap vardır.</p>
<p><strong>6.Enam Suresi 159. ayet ;</strong> Dinlerini parça parça edip kendileri de grup grup olanlar var ya senin onlarla hiçbir ilişkin yoktur. Onların işi Allah’a aittir. Sonra Allah yaptıklarını kendilerine haber verecektir.</p>
<p><strong>23.Müminun Suresi 53. ayet ;</strong> Beraberce bir topluluk olacaklarına kendi anlayışları ile mutlu bölüklere ayrıldılar.</p>
<p><strong>30.Rum Suresi 32. ayet ;</strong> Dinlerini bölük pörçük edip ayrılanlardan olmayın. Bunlardan her fırka</p>
<p>kendisi ile övünmektedir.</p>
<p><strong>42.Şura Suresi 13. ayetten alıntı ;</strong> Dini dosdoğru ayakta tutun ve onda ayrılığa düşmeyin</p>
<p>Başlangıçta dini en güzel şekilde öğrenme, anlama ve uygulama gayretleri ile toplumdan bazı insanların bir araya gelerek oluşturdukları mezhep hareketleri zaman içinde farklı görünümler almış, Kur’an’ı anlama gayretleri terkedilmiş ve günümüzde tarikatler, cemaatler halinde, din örtüsü altında, dünyevi güce odaklanmışlardır. Kendilerini bile kurtaramayacak olanları, başkalarını kurtarma tasasında sanırsın. Halbuki onların tek tasası vardır, dünyevi güç. Müridleri de akıllarını, insanlıklarını terketmiştir. Başlangıçtaki hak ile hakikat ile ilgileri kalmamıştır. Okuyor gibi göründükleri ama derinleşemedikleri Kur’an ayetleriyle ve dini ritüelleri ile onlar salt gösteriştedirler..</p>
<p>Toplumda ibadetler olarak bilinen dini ritüeller, daha ziyade kul ile Allah arasında yani kulun yönelişi ile ilgilidir. Bence ibadet, kulun bu yönelişlerden alacağı güçle ortaya koyacağı davranışlar yani onun yaşamıdır. Gösterişte takılı kalanlar, oldu sanır da Allah’ı hiç dert etmezler. (11.Hud Suresi 112. ayet; Emrolunduğun gibi dosdoğru ol.) İslam'ın insan üzerinde hedefi onun dosdoğru olmasıdır. Yönelişler, ibadetler hep kişinin bu doğruluğu içindir. Bu yola girildiği zaman artık kişinin her adımı, her yaptığı da onun doğruluk üzere olmasını gerektirir. Hüküm gününe, arınarak süzülmüş bir yaşam hazırlanmalıdır. Dosdoğru olmak için adalet üzere olmak şarttır. Adalet üzere olmak, hakkı teslim etmek demektir. Bunun da gereği, liyakat sahibi olmaktır. Liyakat sahibi olmak için ise eğitimli olmak şarttır. Kur’an’ın inen ilk kelimesi de Oku! dur. Doğru Yola iletecek olan Kur’an, liyakat sahiplerinin yoldaki çabalarına ışık olacaktır.</p>
<p>İnsanlar adaleti söyler durur. İnsanın bu arzusu, Kur’an’î adaletin ne olduğunu bilmeyi ve bu adaleti sağlamak için de dünyevi güç sahibi olmayı gerektirir. Dünyada güçlülerin adaleti, daima kendi menfaatleri oldu. (16-Nahl Suresi 90. ayet ; Allah adaleti, adalet üzere eylemeyi, yakınlara iyiliği emreder.)</p>
<p>Mümin olanlar Allah’tan korkar, O’ndan çekinir. Menfaatleri için asla dini kullanmaz. İşlerinde Allah’ın koyduğu sınırlar içinde kalmaya özen gösterirler. Onlar bilir ki, Allah’ın laneti, Allah’ın dinini dünyalık için kullanan şaklabanların üzerinedir.</p>
<p>Elbette eğitim almış her birey cehaletten kurtulamaz fakat yeter eğitim almayanların hemen tamamı cahildir. İnsanları küçük yaşlardan itibaren rahleye mahkum edip dogmalara, kabullere dayalı bir cehaleti, eğitimin yerine koymak ve buna din demek büyük kötülüktür. Düşüncesi de vicdanı da hür olan bir insanın imanı, onu dünyanın görünen gerçeklerinin üzerine taşıyan bir değerdir.</p>
<p>Tarikat ve cemaatlerin hedefleri, sayıca çoğalmak, ticaretle zenginleşmek ve devlete sızmaktır. Nihai hedef saltanat ya da saltanata ortak olmaktır. Gizlemeye çalıştıkları yüzlerinin gerçeği Talebandır, Deaştır, Mollalar rejimi, Suud hanedanı yani Kur’an’ın tabiri ile firavunluktur. Kur’an’da Musa’nın firavunu, bugün müslümanlık iddiasındaki faşistlerdir. Zorbalıklara sessiz kalan sözde ulema da bu faşizmin ortağı durumundadır.</p>
<p>Hz.Muhammed ya da ışığını Kur’an’dan ve Allah’ın elçisinden almış halifeler gibi yüksek niteliklere sahip, vizyon sahibi, liyakat sahibi şahısların idaresinde yapılacak uygulamalarla insan hakları ne güzel olurdu. Günümüz dünyasında laiklik, insan haklarının olmazsa olmazıdır.</p>
<p><strong>Laiklik;</strong> Laiklik, devlet idaresinde dinin dışlanması, dikkate alınmaması değildir. Yönetimde yer alan müminler zaten o doğrultuda görüş bildirecektir. Kur’an’ın temel esasları, ana kaideleri de göz önüne alınarak topluma huzur getirecek, dirlik ve düzenin barış içinde devamını sağlayacak her türlü kanun özgürce hazırlanabilir. Laiklik; devletin her inanç grubuna eşit mesafede bulunması, herkese insan gözü ile bakması, ayrımcılık yapmaması, onların din ve vicdan özgürlüklerinin teminatı ve din adına siyasetçiler tarafından alınacak vahim kararların ‘Kader’ deyip dine yamanmaması, bilimsel gelişmede yobazlığa geçit verilmemesi için şarttır. Allah’ın dini, yapılan haksızlıklara, yolsuzluklara mani olmak içindir ve böyle pisliklere örtü olamaz. Din dosdoğru anlaşılmadığı sürece insanlık huzur bulamaz. Bunu dikkate alamayan toplumlar, Allah Adına idare ettiklerini söyleyen bir zümrenin saltanatı altında ezilmeye mahkumdur.</p>
<p>Bir toplulukta inanan da inanmayan da olur. Kim olursa olsun önemli olan herkesin özgür olması inancına saygı duyulmasını beklediği gibi karşısındaki kişilere de saygılı olmasıdır. Allah insanı özgür yarattı. Özgürlüğün kaybedilmesi yaşamın askıya alınması gibidir. İnançları konusunda insanlar hür olmalıdır. İmanlar hür, secdeler hür olmalıdır.</p>
<p>Bu satırların yazarı, ancak Allah'tan taraftır. Başkaca hiçbir taraftan taraf değildir.</p>
<p class="buyukharf" id="sayfaici-fikih"><strong>FIKIH ( İslam Hukuku ) ;</strong></p>
<hr>
<p>Kendisinden başka tanrı olmayan, Tek Değişmez, Daima Diri - Başlangıcı ve Sonu Olmayan - Allah (El-Hakk) Mutlak Varlıktır, Mutlak Hakikattir.</p>
<p><strong>22 Hacc Suresi 6 ve 62. ayetler ;</strong> Allah hakkın ta kendisidir.</p>
<p>Varlık alemindeki her şeyin Yaratıcısı, Sahibi ve Mizanı koyan ve devamını sağlayan ve her</p>
<p>şeyin yegane nedeni olan O’dur. Hür irade Yaratıcıyı tam manası ile idrak edemese de O’nun</p>
<p>eserlerinden - en başta Kur’an- hareketle farkındalığını yükseltebilir. Allah aklını kullanan kulunun gayretlerini zayi etmez ve ona Imanını verir. Yeryüzünde gördüğümüz, şahit olduğumuz bütün güzelliklerin, bütün iyiliklerin kaynağı Allah’tır. Allah’tan kaynak alan bu değerler, insanda, onun algılama gücü kadar ortaya çıkar. Bir inanan, onda beliren iyiliklerin, Allah’tan olduğunun farkında olmalı ve şükretmelidir. Kusursuz olan, Allah’ındır. Mümin, ortaya koyduğu değerlerde, ne kadar gayret etse kusursuz olamayacağını da bilmeli şükrederken tövbe de etmelidir. Gerçekte, bir müminin yaşamı şükür ve tövbe üzeredir.</p>
<p><strong>42 Şura Suresi 17. ayet ;</strong> Kitabı ve mizanı hak olarak indiren Allah’tır.</p>
<p><strong>Düşüncem ;</strong> Böylece Kitabın her ayetine her harfine gereken özen ve saygı gösterilmelidir. Kur’an sabırlı olmanızı ister. Bazen bir ayetin okunması ile onun anlaşılması arasında uzunca bir süre bulunabilir. Anlaşıldığı zaman da bilmeli ki, o konuda anlaşılacak daha çok şey vardır.</p>
<p><strong>YANILGILAR ;</strong> Apaçık kitaba rağmen ona layık irade ortaya koyamamak ancak gaflettir! Gerçeğe yeter gayret harcanmadı ise hüküm sürecek olan da batıldır, vahşettir!</p>
<p><strong>Şeriat Konusu ;</strong> Bütün ilahi dinlerin esası, İslam olup tarih boyunca peygamberler tarafından bu esas aynen tebliğ edilmiştir. Tarihi süreçte bu esas daima muhafaza edilerek uyulması istenen dini kurallar, yasalar indiği topluluğa göre az veya çok değişiklikler göstermiştir. Yani en başından beri bütün toplumlarda dinin esası olan İslam ve onun özü Tevhid, değişmez olup, uygulamalarda, tutulacak yollarda yani şeriatta indiği topluma bağlı değişiklikler söz konusudur.</p>
<p>Kur’an’da bazı ayetlerde şeriat kelimesi mevcuttur; (<strong>5/48, 22/67, 42/13, 42/21, 45/18</strong>) Benim bu ayetlerden anladığım; Bütün toplumlarda Allah’ın dini değişmez, hep aynıdır ve o din İslamdır. Yaşayışlara göre uygulamalarda, öğütlenen kurallarda farklılıklar indiği toplumun şeriatı oldu. Hz.Muhammed’e indirilen ve korunacağı bildirilen Kur’an-ı Kerim ile Allah’ın dini kemale ermiş ve tamamlanmıştır. Bundan böyle bütün insanlık için, din de şeriat da Kur’an’ı Kerim’dir ve tamamen Allah’a aittir. Bu konularda anlaşılma bakımından yapılan çalışmalar, yorumlar O’nun hükmüne tabi olup Allah’ın şeriatı değildir ve insanların sorumluluğundadır.</p>
<p>42-Şura Suresi 13. Ayetin ilk cümlesinde, Allah’ın uyulmasını istediği bu dini yasaların nedeni apaçık bildirilmektedir; <strong>‘Dini Dosdoğru, Diri tutun ve Dinde ayrılığa düşmeyin.’</strong> Şeriat Allah’ın dininin kuralları, yasalarıdır. Özet olarak şeriat, dinde tutulacak yoldur, yöntemdir, şeriat Kur’an’ı Kerimdir, şeriat Kitabı doğru anlamak ve uygulamalarla canlı tutmaktır. <strong>‘Dini Dosdoğru tutun ve Dinde ayrılığa düşmeyin’</strong> ifadelerinde, kulların Kur’an’ı anlama gayretleri ve aralarında da istişareleri gizlidir. 42/13 ayetinin son cümlesi, <strong>Allah dilediğini şeriat</strong> ( Doğru Yol, Hidayet yolu) <strong>üzere kılar.</strong> Onlar da ancak samimiyetle yönelenlerdir.</p>
<p>Allah’ın beyanı, toplumların idare şekillerinde ya da toplumsal sınıfların hiyerarşisinde düzenlemeler ile ilgili değildir. Kur’an’da, toplumların yönetiminde tarihsel sürece müdahale olmaz. Bu konular zaman içinde olağan akışa bırakılmıştır, insanların işleridir. Kur’an bir sınıftan taraf değildir. Kur’an, toplumların bozulma nedeni olarak, orada Allah’ın unutulduğunu, dolayısı ile insani değerlerin çürümüş olduğunu bildirir. Kur’an, hüküm gününü, adaleti, doğruluğu, mizanı, yardımlaşmayı, hoşgörüyü kısaca insanlığı öne çıkararak toplumda Allah’ı dikkate almış yaşamları hedefler. Şeriat hükümleri tamamen Allah’a aittir. İlgili ayetler sadece O’ndandır, yegane Sahibi O’dur. Herkes tarafından okunduğu zaman anlaşılacağı üzeredir. Anlamada kolaylık olsun diye yapılan yorumlara, çıkarımlara şeriat hükümleridir denemez. Bu hükümlerin Allah’ın istediği şekilde yegane uygulayıcısı, peygamberi Hz.Muhammed’dir. Her mümin de ilimden ne anladı ise öyle yaşar. Kur’an ve Elçi kaynak gösterilerek, insanların çıkarımları olan nas, islami külliyat, fıkıh, şeriat, hilafet, mezhep, tarikat, cemaat vb beşeri uygulamaların böyle olması gerektiği, Allah tarafından indirilenin bu olduğu, artık başkaca doğru aranmaması vb. iddia edilemez. İyi niyetle, sadece toplum yararı gözetilerek de olsa yapılan yorum ve uygulamalar için bu Allah’tandır, İslamın gereği budur, bu ancak böyledir denemez, hiçbir şekilde insanlar üzerinde baskı da kurulamaz. Nihai hüküm, hiç şüphesiz Din Gününde Allah’ındır. Hatasız ve daim olan Allah’ın ayetleridir ve hatasız olan O’nun elçisinin uygulamalarıdır. Diğerleri için hatasızlık söz konusu olamaz. Bu konularda insanların durumunu ‘El elden üstündür’ sözü açıklar. Verilmiş fetvalar o şartlarda uygun olabilir. Zaman içinde değişmiş şartlarla artık o fetva geçerliliğini yitirmiştir. Oluşan yeni şartlara daha uygun yorumlar ve uygulamalar kaçınılmazdır. Tamamı da ilgili kişilerin sorumluluğundadır.</p>
<p>Şeriatın TDK tanımı; Kur’an ve Sünnetten yola çıkılarak oluşturulan dini hukuk sistemi şeklindedir. Bu tanımla Allah’ın değişmez şeriatına bazılarının kavrama yetenekleri ve zamanın merhametine kalmış yorumları dahil edilmektedir. 15/9 ayetinde Allah’ın ‘Onun koruyucusu Biziz’ söyleminde korunan, elbette Kitabın ayetleridir. Allah’a ait olan bu koruma, islamın kıyamete kadar korunacağı anlamına yorumlanabilir. İnsanlara ait çalışmalar şüphesiz o koruma altında değildir. Ayetlerin yorumlanması ve uygulamalar ilgili kişilerin sorumluluğudur, hükme tabidir, kişileri bağlar. Allah’ın Kitabı, insana dair her şeyin üzerindedir ve dokunulmazdır. Yorumlar esasa eklendiğinde, toplumun huzuru bahane edilerek namaz, oruç, giyim kuşam gibi konularda insanların gözaltında tutulması, takipleri gibi çirkinliklere gidilmektedir. Böylece sanki islamın ve şeriatın korunmasında, Allah aciz düşmüş, bu zevata muhtaç kalmış da onlardan yardım istemiş gibi bazı kıt akıllılar, işi üstlerine alıp zorbalık idarelerine yöneldiler.</p>
<p><strong>88-Gaşiye 21,22. ayetler;</strong> Öğüt ver, sen ancak öğüt verensin. Onların üzerinde zorlayıcı değilsin</p>
<p><strong>42-Şura 48 ;</strong> Dönecek olurlarsa, Biz seni onlara gözetçi ol diye göndermedik. Görevin duyurmaktır.</p>
<p>Kur’an’ın farz kılındığı bildirilen ayetleri, ilgililer tarafından göz önünde bulundurularak düzenlemelere gidilmelidir, Örneğin öldürme ve yaralamalarda kısası farz kılan ayetler (2/178, 5/45) devlet otoriteleri ve ilgili kişiler tarafından dikkate alınması gereken ayetlerdir.</p>
<p>Geçmişte insanların birbirinden öğrenip bellemesi dışında bir yol yoktu. Bu bakımdan bir araya gelmeleri, istişarelerde bulunmaları çok olağandır ve değerlidir. Burada uyanık olunması gereken, özden asla ayrılmamaktır. Dini dosdoğru tutmak ve dinde ayrılığa geçit vermemektir. Dinin esası; ‘Elif Lam Mim’ dir. Yani ‘Allahtan Muhammede İslam’dır. Dinin Esası ‘Ha Mim’dir. Yani haber veren Muhammed’dir. İnsanlar dinlerini nasıl anlıyorsa, öylece yaşamalarına mani de yoktur. Herkes ne yaşamışsa nihayetinde o yaşam hüküm gününe taşınacaktır. Kimse bir şeyleri kabule zorlanamaz. Allah’ın dini konusunda, zaman içinde dinle ilgilenen kişilerin ana ödevi, tıpkı Hz.Muhammed’de olduğu gibi Allah’ın dininin, O’nun kitabının aynen tebliğidir. İnsanlar dinini okur, soruşturur, gerek görürse ilgili yayınlardan, düşüncelerden derinlemesine araştırmaya gider ve ne anladılar ise onu yaşarlar. Ama bazıları, Allah’ın ‘Oku!’ emrini birileri okusun diye anladı ve kendilerini muhatap alan o emri din adamlarına havale etti. Din adamlarının zanlarının aksine büyük çoğunluğunun kendilerini bile kurtarmaya güçleri yetmez.</p>
<p>Ya Rabb’el Alemin, günahlarımızın farkındalığını bağışla!</p>
<p>Allah toplumlara elçilerini tayin ettiği gibi, elçilerin ilettiği haberlerle, toplumun mümin olanlarını işaretler.</p>
<p>Allah’ın dini zaman üstüdür. Yani Allah’ın ayetleri kıyamete kadar değerini korur. Bunlar şeriattır. Fakat insanların bu konulardaki ürünleri ölümsüz değildir. Değer yitirmesi kaçınılmazdır. Bunlara şeriat demek haddi aşmak olur. Zamanla, şartlar değiştikçe solmaları kaçınılmazdır.</p>
<p>6-Enam/159 ayetinde Allah, dinlerini parça parça edip grup grup olanlarla, Hz.Peygamberin hiçbir bağının olmadığını vurgulamaktadır. 19-Meryem/27 ayeti, Aralarında anlaşmazlığa düşen gruplardan bahsetmektedir. 30-Rum/32 ayeti de dinlerini bölenlerin -dinde işine geleni dikkate alanlar- kendilerinin de fırka fırka olduğundan bahseder.</p>
<p>Kendisi ilimde derinleşmiş, etrafına toplanan insanlara da dini öğretmeye çalışan bir kişi, farklı coğrafyalarda farklı zamanlarda farklı kültürlerde farklı düşünüşler, görüşler ortaya çıkabileceğini bilir. İnsan fıtratına ve zekasına daha uygun bir yorumla karşılaşıldığında onun esas alınmasını tembihler. Dinde ayrılıkçı olmamak için, vasiyeti de daima kitapta kalınması, kendisinden sonra adıyla anılan bir topluluğa izninin olmadığıdır.</p>
<p>Süreç içinde fırkalar kendi içlerinde bile çekiştikleri güç odaklarına evrildiler. Lüks arabaları, özel uçakları ile saray yaşamlarının islami olmadığı apaçıktır. Bana içi çürük cevizi hatırlatırlar. Şuara 75-89. ayetlerinde, Hz.İbrahim kavmine, Beni Yaratan, hidayete erdiren, beni yediren içiren, şifa veren, öldüren, dirilten, bağışlayan O’dur derken buna karşılık bu zevatın çoğu sanki kendileri yaratıyor, rızkını veriyor, sanki kendileri hidayete erdiriyor kibrindedir. İbrahim bütün hikmetin membaı olarak Allah’ı işaret ederken bazıları hikmeti kendinde sanmaktadır. Rütbeniz, makamınız, arapçanız sakın sizi yanıltmasın. Çay ocağında geçimini kovalayan bir gariban, hüküm gününde siz sürüklenirken, o sizi izliyor olabilir.</p>
<p>Kendilerini ülü’l-azm zannettiler. Gerçekten öyle olsa makam, mevki, şöhret peşinde olmazlardı.</p>
<p>Çıkarımları ile fıkıh mezheplerine, naslara oradan İtaat, biat rejimlerine yürüdüler. Aralarında bu nedir diyen yoktu. Allah’ın sınırlarını korumak iddiasıyla zorbalığı hatta can almayı bile hak gördüler. İcatları olan şeytanlığa, ‘ Bu Allahtandır.’ ‘Bu Allahın elçisindendir’ ‘Kitaptandır’ derler.</p>
<p>Günümüzde şeriat dedikleri ve Allah’ın dini diye kabul ettirmeye çalıştıkları düzen, sapıtanların, tanrısal özellikler yüklediği tek adamla otokratik rejim arzularından başka birşey değildir. Onlar ‘Kendisinden başka tapacak olmayan Allah’ deyip sonra yeryüzünde kulluk edecekleri bir şeyler arayan döndürülmüşlerdir. Despotik rejimler hür düşünceye asla geçit vermez.Totaliter idarelerde herkes otorite gibi düşünmeye mahkum edilmiştir. Farklı düşüncelere gerek yoktur. Başka düşünenler ancak bölücüdür, vatan hainidir. Fakat medeniyetler farklı düşünebilenlerin gayretleridir. Baskı altında toplumlar gelişemez, ilerleyemez. Baskı rejimleri her yönü ile Kur’an’a aykırıdır. Kitabın toplum yaşamı üzerine şeriatı; insanların haklarına riayet etmek, teraziyi doğru tutmak ve adaletin muhafazasıdır. Savrulmuş olanların asla öğrenemeyeceği; Allah! zulmü, zorbalığı, baskıyı toptan reddeder! Kur’an, insanlığa eşitliği, özgürlüğü, adaleti öğütler. Kur’an’ın adalet ve doğruluk kavramları, şahsın, bir zümrenin ya da ulusun çıkarlarına dokunsa da her değerin üzerindedir ve mutlak korunmalıdır. Karşınızdaki kişinin inançsız olması ya da başka dinden olması veya milliyeti adaletten şaşma nedeni olamaz. Adaletten taviz, meşruiyeti zedeler. Hilafetçilerin hedefi insanın doğal hakların gasp edilmesi, yok sayılmasıdır. Allah’ın ‘Dini Dosdoğru tutun’ emrini anlamayan ve Allah’a muhalefet edenlerin bütün yaşamları ibadet üzere olsa da hükümleri Vahid ve Kahhar olan Allah’a kalmıştır.</p>
<p>Allah’ın dininden, üstünde esip gürleyecekleri tahtlar olsun isterler. Sözde Allah Adına deyip, sözde toplumun huzuru ve düzeni için bütün bir toplumun ezilmesi pahasına sürdürdükleri insafsızlığa ve paraziter yaşamlarına Allah razı olur mu? Mazluma, masuma, mahzun kıldıklarına karşı kurguladıkları sözde adaletleri de Allah katında yok edilmeye mahkumdur. Bu çevrilmişlerde anlama problemi, hemen her konuda karşımıza çıkar. Nefisleri için haremi helal kılanlar, yaptıkları seks ticaretine ‘muta nikahı’, faizle sürdürdükleri yaşamlarına ‘nema almak’ diyenler, rüşveti de devlete sağladığı gelire karşılık kendilerine hak görenler ‘Bir defa ile bir şey olmaz’ kafasında olanlardır. Onlar içlerindeki hâkimi katledenlerdir. Kendini savunma mekanizmaları da had hudut tanımaz. Bu hayasızlıkları başkalarında gördüklerinde en şiddetle kınayıcılar da onlardır. Neyin ne olduğunu o kadar iyi bilirler.</p>
<p><strong>42-Şura 21.ayeti; Allah’ın dinde izin vermediğini kendilerine şeriat kılan ortakları mı var? Şüphesiz erteleme sözü olmasa hüküm verilmişti. Şüphesiz zalimlere acı bir azap vardır. </strong></p>
<p><strong>Sözde İslam Coğrafyası </strong></p>
<p>Görüş, düşünen insanın ürünüdür</p>
<p>Uygarlıklar bilimin tezahürüdür</p>
<p>İnsan olmalı fikri hür, vicdanı hür</p>
<p>İnsan yapan, ifade özgürlüğüdür</p>
<p>Âlim, bir âlim değil binbir âlemdir</p>
<p>En hakiki mürşidi ilimdir, fendir</p>
<p>Dünyayı anlamayan kelamda şaşar</p>
<p>Kelam insan içindir, kütüğü aşar</p>
<p>Cahilin beyni, gözünün gördüğüdür</p>
<p>Eylemleri zorbalıkla ördüğüdür</p>
<p>Dilinde çağdaş uygarlık seviyesi</p>
<p>Hırsızlıktır, sahte islam gösterisi</p>
<p><strong>‘La ilahe illallah diyen cennete girer’ ;</strong> ( Rivayet hadis ) Müminin yaşamı da onun söylemi gibi Kelime-i Tevhid’e uygun olmalıdır. Allah'tan başka ilah yoktur söyleminin dilden benliğe aktarılması ancak Kur’an’ın gereği gibi anlaşılması ile olur. Dosdoğru olamadıkları sürece, dilleri kuruyuncaya kadar söyleseler, bayrak yapıp gölgesinde dursalar umduklarına kavuşamazlar. 3-Ali İmran Suresi 18. ayeti, Şehadet sahiplerinin Allah, Melekler ve İlimde Derinleşenler olduğunu bildirir. Diğer insanların şehadeti; kendi akılları, yaşamları, Kur’an konusundaki gayretleri ve ilimde derinleşenlerin söylemlerinden alabildikleri kadardır.</p>
<p>Kızıldeniz’de boğulmadan hemen önce Allah’a iman ettiğini dillendiren firavuna Kur’an’ın cevabı, onun bütün yaşamının isyan olduğu şeklindedir. Konu ile ilgili olarak, şeytan da şehadet etmiştir. Onun şehadetini geçersiz kılan, Adem’in çamurdan yaratıldığını söyleyerek Allah’a secdeyi red etmesidir. Lanetlenen ve ebedi azaba mahkum edilmiş şeytanın görmek istemediği, çamurdan yaratılmış olan insanın miracı yani onun yükselme dereceleridir. İlahi güç, üzerinde yürünen topraktan, alemlere rahmeti halk eden kudrettir. İnsanın şehadetini geçersiz kılan, ona sunulan bu yükselme derecelerine sırtını dönmesidir. Şeytan onları ‘Senin onlara yapmaktan çekindiğini onlar sana yapacak’ diyerek aldattı. Böylece haktan uzaklaştılar. İçine düştükleri kötülükler gözlerine güzel göründü. Kötülüğü kendilerine hak olarak gördüler. Gerçek bir mümin, Allah’tan sakınır. Her şart altında O’nun ‘Dosdoğru ol’ emrine uyar ve ucu ölüm olsa da O’nun yolundan çıkmaz. Müminler haksızlıklar yaşasalar da asla haktan ayrılmazlar.</p>
<p><strong>2-Bakara Suresi 80.ayet ; Derler ki, “Sayılı günler dışında ateş bize değmez” </strong></p>
<p><strong>De ki, “ Allah katından bir söz mü aldınız ? ” </strong></p>
<p><strong>Kelime-i Tevhid</strong> Allah şahittir, Allah (3/18)</p>
<p>O’ndan başka ilah yok</p>
<p>Kimdir en büyük şahit ? (6/19)</p>
<p>O’dur en büyük şahit</p>
<p>Şahidi peygamberin</p>
<p>Sahibi ona vahyin</p>
<p>O vahiyle uyaran</p>
<p>Allah’a tek yol Kur’an</p>
<p>Kelime-i şehadet</p>
<p>Okumak ve anlamak</p>
<p>Anlamak ve yaşamak</p>
<p>Gerisi nefes almak</p>
<p>Her insan bir can taşır</p>
<p>Can, Kur’an’la canlanır</p>
<p>Eylemlerle nurlanır</p>
<p>Canlar O’na ulaşır</p>
<p>Yoksa her gün istersen</p>
<p>Bin kez şehadet etsen</p>
<p>Boşa akan su gibi</p>
<p>Boşa, dünya ehliysen</p>
<p><strong>İslamın Şartları ( Şehadet etmek, Namaz kılmak, Zekat vermek, Oruç tutmak, Haccetmek) ;</strong></p>
<p>( Rivayet hadis )</p>
<p>İslamın tek şartı vardır. Allah’ın razı olduğu kul olmak. Bu da ancak insanın dosdoğru olması ile mümkündür. Ben müslümanım diyenden dosdoğru bir yaşam talep edilmektedir. Bu da yaptığınız işte ehliyet ve liyakat sahibi olmanız ve ölçüyü tartıyı doğru tutmanız ve kalben yönelişiniz ile mümkündür.</p>
<p>Allah’a inanıyorsanız, O’nun istediği gibi bir insan olmak ve işlediklerinizinden dolayı sorulacağınıza dair inancınız sizi O’nun istediği doğruluğa ve O’nun ahlaki değerlerine taşır. O yaşam artık ibadettir. Din, o ibadetin kabul olması için mizandır. Mizan, ölçüdür, düzendir, ahenktir, üsluptur, adalettir. Mizan, indirilendir, gözetilendir, sürecek olandır.</p>
<p>Dosdoğru olmaya giden yolun şartları, <strong>‘Okumak’</strong>, okuduğunu <strong>‘Anlamak’,</strong> anladığını <strong>‘İçselleştirmek’</strong>tir. Bu teorik öğrenileri, bir yandan da yaşamla bütünleştirmeye çalışmalıdır. Yaşantılar, bir turnusol kağıdı gibi gerçek kimliği açığa çıkarır. <strong>‘Teorik bilgiyi uygulamaya koymak’,</strong> Böylece içselleştirdiğini derinleştirmek ve <strong>‘Örnek olmak ve İslama Davet ederek onu Dosdoğru Yaşatmak’</strong>tır.</p>
<p>Söz edilen aşamalarda başarı, kişinin kendini o zemine nasıl hazırlandığı ile ilgilidir. Örneğin, okuma ve anlama konusunda matematik, mantık, felsefe vb. gibi konularda kendinizi ne kadar geliştirdiğiniz önem taşır. Düzeyiniz ne ise, doğru olanı sezme ve kavrama yetiniz o kadar yüksek olur. Oku! diye inen ilk ayetine rağmen, Kur’an, şayet hakkını vererek okunmuyor, bunun yerine ‘Birileri okusun, ben onlar ne derse dinlerim.’ anlayışı hüküm sürüyorsa, o zaman Allah’ın dininin yerini bazılarının pazarladığı masallar alır. Hurafelerden, batıllardan, hikayelerden ibaret, doğru yol ile alakası olmayan, yalan deryası, uydurulmuş bir kurgu dini. Bu toplumlar da artık biat toplumlarıdır. Akletmeyen, mücadele etmeyen, başlarına gelen belalar karşısında sessiz, kader deyip kabullenen cehalet toplumları.</p>
<p>Kur’an’î bilgiden mahrum iseniz, islamın şartları diye önünüze konan ritüeller zaman içinde sürdürülen adetlere dönüşür. Namazlar yatıp kalkmak, oruç bir süre aç kalmak haline gelir. Benim düşünceme göre küçük yaşlardan itibaren islamın şartları diye insanlara sundukları, ancak inancı diri tutacak ritüeller olup Kur’an’ın önerileridir. Bu ritüellerle gösteriş yapmaktan şiddetle kaçınılmalıdır! Din adamlarının çoğu için, din de yaşam da bu ritüellerden ibaret olmalıdır. Başkaca bir faaliyete pek gerek yoktur. Ne kadar namaz kılsanız, din adamlarının gözünde yine eksik kalırsınız. Ritüeller elbette önemlidir. Belli fasılalarla Allah’a yöneliş, dini her zaman canlı, taze kılar. O’nun namazla hatırlanması, kişiyi kötülüklerden uzak tutacaktır. Bu eylem idrak edilerek, teslim olunarak yapılmış olsa, toplumda kötülükler giderek azalırdı.</p>
<p>Kur’an’ın ilk kelimesi ve O’nun ilk emri, islamın en öncelikli şartı, dosdoğru olmaya giden yolun başı ‘Oku’dur. Bu emirden anlaşılan elbette öncelikle Kur’an’ın okunması ve anlaşılmasıdır. İslamın şartları dedikleri ritüeller ancak kitabın okunması ve anlaşılması ile mana kazanır. Her rekatta okunan Fatiha Suresinin anlamının, çoğu farkında değil. Mana olmayınca geriye bazı mırıldanmalar kalır. Dinini öğrenmek isteyen kişi öncelikle ‘Ben din adamıyım’ diyenlerin çoğundan uzak durmalıdır. Onlardan pek azı âlimdir, pek azı derinleşebilmiştir. Bunların da çoğu tanınmış değildir, sınırlı ve sessiz bir mücadele içindedirler. Geri kalan azgınların ellerinin altındaki apaçık gerçeğe rağmen bir türlü anlayamadıkları konu dindir. Paraziter yaşamın esasları dışında pek anladıkları bir konuları da yoktur. Maruz kaldıkları sözde eğitim, onların eleştirel düşünce, değerlendirme yeteneklerini köreltmiş, atalarının taklitçileri yapmıştır. Onlar mücadele yerine hayatı kenardan seyretmeyi yeğler. Geçmişin karanlık dehlizlerinde, kasvetli hayallerle, zamandan kopuk boğuşmaktadırlar. Eğer Allah’ı ve O’nun dinini gerçekten anlamış olsalardı, dünyevi görüş ve kararları bu derece adaletsiz bu derece çağ dışı olmazdı. Onlar, doğu toplumlarındaki geriliğin, çöküşlerin başlıca nedenidir. Benim nihai tavsiyem, eğer inanıyorsanız yaşadığınız hayatın sorumluluğu konusunda başkalarından bir beklentiniz olmasın. Allah'ın kitabı ve aklınız. İnsanın kurtuluşu bu kavuşma kadar kolay. Araya girip aklı çelen her şeyin, kökeni şeytana dayanır.</p>
<p><strong>Kadercilik ( Suçu Allah’a havale etmek )</strong></p>
<p>Allah, zamandan ve zeminden münezzehtir. Yarattığı her varlık mutlaka bir zamana ve bir zemine dahil olup, tabi olduğu yasalar altında ve belirlenmiş bir süre için yaratılışları doğrultusunda görevlerini tamamlarlar. Allah hakkı ile alimdir. Varlık aleminde ne varsa, o bir zerre bile olsa her halini daha o varolmadan bilir.</p>
<p>Davranışları ile kendilerini O’nun rahmetine taşıyan kullarını gözetir, onlara doğru yolu gösterir ve onları rahmetine alır. Gazabı da, akılları gördükleri ile sınırlı, kendilerinden başka tanımayan ve yaşamları da nefslerinden ibaret olanlar üzerine, onların kendi zulümleri nedeniyledir.</p>
<p>Kulun hür iradesi ile faaliyeti onun doğruluğuna inanarak yaptığı eylemlerdir yani onun ta kendisidir. Kulların geçmişi de geleceği de Allah’ın bilgisi dahilindedir yani Allah onların neyi, nasıl, ne zaman yapacaklarını bilir ama sorumluluk, yapmakla yapmamak arasında seçme hakkı yani tercih edebilme özgürlüğü hür iradeye aittir. Hayat denen sınırlı süre, mümin için kendini ve Allah’ı tanıma, bilme yolculuğudur. Okuduğunuz ve bağlı olduğunuz kitap ne olursa olsun, kendinizi nasıl tanımlarsanız tanımlayın aslınız, özünüz sizin davranışlarınızdır yani yaşamınızdır. Sonunda kişi o yaşam denen aynada kendisini seyreder, ne olduğunu da apaçık anlar.</p>
<p>Er-Rahman ve Er-Rahim başta olmak üzere O’nun rahmet sıfatları akıldan çıkarılmamalıdır. O’nun bütün faaliyetleri de O’nun bu rahmet sıfatları ile beraberdir. Allah asla zulmetmez. Gazabı ancak zulmedenler üzerinedir. 2-Bakara 256 ayetinde, zorbalık ancak sınırı aşanların işidir. 10-Yunus 100 ayetinde, O’nun gazabı için ; ‘Allah aklını kullanmayanların üzerine bela yağdırır’ şeklinde bildirilir.</p>
<p>Bu konularda Allah’a atılan iftiralar ;</p>
<p><strong>Yeryüzünde işlenen zulümlere bakarak</strong> ‘Hani Allah nerede?’ diyenlere; Allah Adaletin ta Kendisidir. Allah’ın insanlığa emri de Adalettir. İnsanoğlu adaleti tesis etme konusunda yeterli donanımla yaratılmıştır. İnsanlar dünya yaşamları ile sınırlı bir süre ertelenmiştir. Bütün insanlık herkese kazandığının tastamam ödeneceği o günde O’nun adaletine apaçık şahit olacaktır.</p>
<p><strong>Ülkelerinin sosyoekonomik görünümlerine bakarak</strong> dinler hakkında hükme varmak doğru değildir. Refah toplumları, ülkede öncelikleri doğru saptama becerisinde ve aklın gereğini yerine getirebilmiş olan toplumlardır.</p>
<p><strong>Doğal afetleri Allah’a yamamak konusu;</strong> Tabiatın dengeleri ve sürdürülebilir olmasının korunması ve olabilecek doğal afetler karşısında tedbirli ve öngörülü olmak da insanın sorumluluğudur. İnsanın az bir dünyalık uğruna belayı davet edercesine umursamazlığı ve sorumluluklarını görmezden gelerek önlem almak yerine doğal afetleri felaketlere taşıması insanın neden olduğu yıkımlardır. İndirilen kitaba rağmen bu insan kaynaklı felaketlere, Allah katından, kader veya yazı demek zorbaların Allah’a iftira atmasıdır. Allah elbette olacakları ezelden bilir ve elbette doğa olayları Allah katındandır ama doğal afetin felakete dönüşmesinin sebebi insandır. 42-Şura Suresi 30 ve 48. ayetleri, insanların başlarına gelen her musibetin her kötülüğün yalnız onların kendi elleriyle kazandıkları yüzünden olduğunu açıkça bildiren Kur’an ayetleridir. ‘Madem her şey O’ndan, musibetler de O’nun katından mı?’ mırıltılarını duyar gibiyim. Aklın gereği yapılmıyor, mış gibi yapılıyor, sürüncemede bırakılıyorsa yaşanacak bedeller de ağır olur. Evet! Musibetler de O’ndandır. Bela sahiplerinin umursamazlıkları nihayetinde onları geri dönülmez bir raddeye taşıdı. Haketmemiş olsalar Allah buna mani olurdu. O kadar lakayıt davrandılar ki fazlasıyla hak ettiler. Doğru olanı yapmak fedakarlık ister, irade ister, gayret ister. Onlar arkalarını döndüler. Görmezden geldiler. Yok saydılar. Akletmediler. İhmaller zincirinin sonu alevli ateştir.</p>
<p>Sırat köprüsü dediğiniz de, dünyada yaşarken yukarıda örnekler sunulan cehennem çukurlarına düşmemektir. Yanılabileceğini düşünmeyip, yanılgıda sebat eden ve böylece batıla kulluk edenlere yazık. Yanılgılar saymakla bitmez. Konuyu bir ayet ile kapatacağım.</p>
<p><strong>16-Nahl Suresi ; Yine de yüz çevirirlerse, sana (Hz.Muhammed) düşen apaçık bir tebliğdir! </strong></p>
<p><strong>Hz Muhammed ;</strong> ‘Ortaya konan değerler ancak niyetlere göredir’</p>
<p>Düşüncem ; Hulusi kalpler halis niyetler üretir. Ortaya konacak eylemlerin yönü, niyetlere bağlıdır. Haramı helali bilmek yetmez. Haramı bildiği halde tamah edenin günahı daha büyüktür. Empati sahipleri, dini yalnız Allah’a has kılarlar ve O’ndan sakınırlar. Akılda bozukluk kalpte bozukluk demektir. Kalp bozuksa gerisi bozuktur. Mana yoktur, niyetler kötüdür, eylemi de yok hükmündedir.</p>
<p>Kavrayamama, her şeyi biliyorum sanan, her şeyi kendine hak gören kibir sahiplerinin fetvaları, mahkemeleri, askerleri, irşad devriyeleri, gizli polisleri demektir. Onlar her pisliği yaparlar, sonra da yaptıklarına Allah’ın Emri derler.</p>
<p><strong>Ceza Hükümleri ;</strong></p>
<p>Kur’an’da hüküm ayetleri daha ziyade Medine döneminde farklı görüşlere sahip kabilelerden oluşan şehir halkını asayiş içerisinde sevk ve idare ve Hz.Peygambere danışılan konular ve adalet istenen olaylar hakkında kitabın hükümleridir. İlke ve kurallarla huzurun temini ve toplumun korunması hedeflenir. Amaç ; Adaletin, Malın, Canın, Irzın, Toplum ve Ailenin korunmasıdır.</p>
<p><strong>3-Ali İmran Suresi 138. ayeti; Kur’an insanlık için bir manifesto, Allah’tan korkup sakınanlar için ise bir öğüttür. </strong></p>
<p>Böylece Kur’an, insan ve onun içinde yaşadığı toplumda huzuru temin edecek uyarılar yanında yönelen müminler için de vadedilen ebedi yaşama en doğru kılavuzdur.</p>
<p>Bu öğütleri benimsemiş müminler hiç kimseye en ufak bir zarar vermek istemezler. İman ve Allah’a yöneliş, müminin nefsini kontrol altına almasını gerektirir. Nefsin kontrolü, aklın kötülüğe çalışmasını örter böylece suça mani olur. Nefsine söz geçiremeyenler için ise çare olarak ceza hükümleri devreye girer. Verilen cezalar son çare olarak uygulanır ve bu cezaların ağırlığı ile toplumda suçun yaygın hale gelmesini önlemek ve caydırıcılık esas alınmıştır. İspat süreci ile şartları gerçekleşmiş, hiç şüphesiz olarak sabit bulunan suçun onaylanması ile uygun olan ceza kamu otoritesi tarafından infaz edilir. Artık toplumun korunması dışında başkaca bir değer dikkate alınmaz.</p>
<p>5-Maide 39. ayet ; Ancak kim işlediği bu zulümden sonra tövbe eder ve düzelirse Allah onun tövbesini kabul eder</p>
<p>35- Fatır 45. ayet ; Eğer Allah yaptıkları yüzünden hemen cezalandıracak olsaydı yeryüzünde insan bırakmazdı. Allah insanları belirlenmiş bir süreye kadar erteler.</p>
<p>Yukarıda belirtilenler vb. ayetlere göre ; Mağdur veya yakınlarının rızası da gözetilerek, hakimin suçlunun etkin pişmanlığına ve suçun 2. kez işlenmeyeceğine dair kanaati ile suçun tekrarı halinde sanığın alacağı ceza açıkça yüzüne okunarak uygun hükmün ertelenmesi yolunda karar verilebilir.</p>
<p>Cezaların ağırlığı konusunda çağ dışı ya da insanlık dışı vb. değerlendirmelerde bulunanlara da diyeceğim şudur; Hz.Peygamber, karşılaştığı türlü zorluğa rağmen islamın temellerini sapasağlam hazırladı. Alınacak ceza apaçık ortada dururken ceza ile göreceği zararı göze alabilen kişi adalete ve o adaletin koruması altındaki topluma ve mağdura ve kendi benliğine kastetmektedir. Bir insan bilerek kendini onuncu kattan boşluğa bırakır mı?</p>
<p>Bugün dünyada sözde özgürlükler adına uyuşturucu, alkol, kumar, hırsızlık, sahtekarlık, fuhuş vb. gündelik olağan olaylara dönüşmüş, kanıksanmış, yayılarak toplumsal yapıyı tehdit eden kanser odakları görünümündedir. Bu görünümde şüphesiz ilgili otoriteler de pay sahibidir.</p>
<p>Toplumlar gelişip büyüdükçe sorunlar çeşitlenerek çok artmış bu konularda izlenecek yolu ve nasıl düşünülmesi gerektiğini bildiren Kur’an yasaları ile baş edilebilir sınırların ötesine taşmıştır. Konu ile ilgili doldurulması gereken boşluklar aslında, Allah’ın insanı yeter akıl seviyesinde yaratması ile ilgilidir.</p>
<p>Kur’an’da bildirilen yasalar, günümüz toplumlarında karşılaşılan her türlü problemin çözümü için pek yeterli görünmüyor olsa da bu ayetlerin indiği şartların ve ortaya çıkacak hikmetlerin doğru anlaşılması hukukçular için islami ana kaideleri anlama ve buradan bir vizyon üretme bakımından önem taşır.</p>
<p><strong>42-Şura Suresi 40. ayeti ;</strong> Kötülüğün karşılığı yine onun benzeri olan bir cezadır. Kim affeder barışırsa onun mükafatı Allah’a aittir.</p>
<p>Şura Suresi 40. ayeti, ‘Kendine yapılmasını istemediğin şeyi başkasına yapma’ düsturunu hatırlatmakta. Hemhal olma yeteneği, bir müminin olmazsa olmaz özelliğidir.</p>
<p>Aklın gereği olan, ‘Toplumsal yaşamda huzurun temeli adalettir’ ilkesi, Kur’an’a göre de (Allah Adaleti emreder!) böyledir. Adaletin simgesi olan terazi, aklı, doğruluğu ve ölçülü olmayı çağrıştırmakta. Terazinin bu değerleri toplumda ne kadar gelişmişse o toplum o kadar huzurlu olacaktır. Paranın başlıca değer haline geldiği ve yükselen refah seviyesinin neden olduğu taşkınlıklar, aklı önceleyen bilgi toplumlarını dejenere ederken, başta ifade özgürlüğü ve bilimin bastırıldığı, aklın yanı sıra vicdanın da askıya alındığı ve ülke kaynaklarının saltanata ve onun biatçılarına ve silahlanmaya aktarıldığı islam coğrafyasında, ne insanlıktan ne de insanca yaşamdan söz edilemez. Gerek doğu gerekse batı toplumları kurgu toplumlardır. Kur’an, insanlara sunulan büyülü rüyalarla aldatmaya dayalı planlar yerine, onun yaradılış fıtratı olan akıl ve ahlaka uyanış kapılarını aralar. Kur’an, insanda hür aklı öne almakla kalmaz. Öğretisi olan itibar, edep ve vicdani değerlerle, onu İlahi rıza boyutu olan islama taşır. Toplumun erdem, edep, merhamet gibi değerler üzerinde yükselişi, inanmış ve bu değerleri benimsemiş kişilerin çoğalması ile sağlanabilir. Allah’ı her değerin üzerinde bilen, O’nun hüküm gününe inanmış, doğru olmaya çalışan, Allah’tan sakınan, kötülüklerden uzak duran, fenalıklara engel olan, hoşgörülü, affedici, ölçüyü, tartıyı doğru tutan, herkese önce insan gözü ile bakıp onları anlama çabasında olan empati sahipleri, bir liyakat ve huzur toplumunun önünü açacak değerleridir. Günümüzde söylemleri ne olursa olsun, inandıkları dinleri için de ne derlerse desinler, hangi ilahileri söylerlerse söylesinler bütün dünya toplumlarının yegane tapıncı, güç ve onları o güce ulaştırdığına inandıkları paradır. Para konusunda ölçüyü kaçırmak, parayı yegane amaç haline getirmek onları şeytana taşımakta. Allah’ın doğru yolunu para ile satın alamazsınız. Yaşama amaçları para olanlar doğru yoldan çıkmıştır. Paraya itibar ve onu her değerin üzerinde gören zihniyetleri ile onların dinleri, vicdanları üzerinde teskin edici gibidir. Sevgiler tükenmiştir, güven ve haysiyetleri de yüzeyeldir, tartışılırdır.</p>
<p>Kur’an öncelikle suça giden zemini ortadan kaldırmaya çalışır ;</p>
<p>25-Furkan 63 ayetinde; Müminlerin alçak gönüllü davrandıkları ve cahillerin attığı laflara da ‘Selam’ deyip geçtikleri belirtilir. 41-Fussilet 34. ayette ; ‘İyilikle kötülük bir değildir. Sen kötülüğü en güzel şekilde uzaklaştır. O zaman sana düşman olan sanki sıcak bir dost oluverir.’ diye öğüt verilmektedir. Görüldüğü üzere islamın her konuda tavsiyesi hoşgörü, uzlaşma, ölçülü olma ve orta yoldur.</p>
<p>İslamın zekat, infak gibi müesseseleri toplumda sosyal adaleti temin ederek ekonomik nedenli suçlara mani olmaya çalışır. 24-Nur Suresi 30 ve 31. ayetlerde gözlerin haramdan sakınılması</p>
<p>- bakışların kısılması - zinaya girilecek yola engel olur. İslamiyette alkol ve benzeri uyuşturucular da haram kılınmış böylece insanın bir zaafiyet anında suça düşmesini engellemeye çalışmıştır. Kur’an içki, falcılık, şans oyunları gibi işleri de şeytan işi pislik olarak niteler ve ahiret için bunlardan uzak durulmasını öğütler.</p>
<p>Kur’an’ın başlıca mücadele konusu, kötülüklerin kaynağı cehalet iledir. Birçok ayeti ile insanları akletmeye, düşünmeye, ibret almaya, sabırlı olmaya, öfkeyi kontrola, fevri davranışları yenmeye çağırır. 39-Zümer 9. Ayeti; Hiç bilenler ile bilmeyenler bir olur mu? 6-En’am 50 ; Kör olanla gören bir olur mu? Kur’an bunun gibi birçok ayetiyle bilgili, liyakatli, düşünen, görüş üreten yani eğitimli bir toplumu hedefler.</p>
<p>Anlaşılmakta zorlanan bir konu da sabahtan akşama bir toplumun değişmeyeceği gerçeğidir. Emeklemeye başlayan bir bebekten maraton koşması, ilkokula giden öğrenciden ağır konularda fikir üretmesi ya da zorlu problemleri çözmesi beklenemeyeceği gibi inen ayetlerle toplumun bir günde melekleşmesi de beklenemez. Bu bakımdan bazı konularla ilgili Kur’an ayetleri sosyolojiyi de dikkate alarak toplumda tedrici bir iyileşmeyi gözetir. Yani Kur’an doğru yoldaki ilk adımları atmanızı gözetir, size temel bilgileri sunar. Gerisi insana kalmıştır. Tedrici iyileşme konusunda namaz, oruç, zina, alkol, kölelik, cariyelik, kadın hakları vb. sayılabilir. Sürece tabi konuların tamamında Kur’an nihai olarak ve değişmez bir şekilde herkes için insana yaraşır bir yaşamı hedefler. Kur’an’ın insanoğlu üzerine arzusu insanın insana çok gördüğü insanca yaşam hakkına kavuşmasıdır.</p>
<p>İslam Ceza hukuku konusunda doğruluğundan şüphe edilemez yegane kaynak Kur’an ayetleridir.</p>
<p>Bundan başka dikkate alınan kaynaklar (Hadis, icma, kıyas vb.) az veya çok yanlış içerir. Bu son cümle çoğu din adamı ve verecekleri hüküm ve fetvalar için de geçerlidir. Mahkemelerde hüküm verecek olanlar yeterli eğitimden geçmiş hukukçular olmalıdır.</p>
<p>İnsanlar araştırmalarına rağmen kararsız kaldıkları konularda, ilimde derinleştiğine inandığı kişilerden görüş talep edebilir. Ama birilerinin söylemlerini doğru kabul edip harekete geçmek yerine kendi ayakları üzerinde durmalı, kendi aklıyla nihai karar alacak yapıda olmalıdır. Din Gününde Allah’ın hükmü karşısında hüsrana uğramamak için herkes olabildiğince yetkin olmalı, geçimini temin ettiği dünyevi konuyu da dinini de yeter seviyede öğrenmelidir. İslamda ruhbanlık sınıfı yoktur. Bu konu hadis ve birçok ayetle sabittir.</p>
<p>Konunun genişliği ve birçok başlık altında tek tek üzerinde durulmasının gerekliliği bakımından ceza hükümleri konusunda düşüncelerimi paylaşmadan önce ülkelerin yönetimlerine değinmek isterim.</p>
<p>Çoğu demokrasilerin içi; silah, mafya, ilaç ve enerji sektörleri tarafından satın alınan, millete hizmetten başka her iş için kullanışlı milletvekilleriyle boşaltılmakta. Günümüzde, gücünü sadece halktan almış parlamenter sistemlerde kuvvetler ayrılığı, demokrasi ve özgürlükler konusundaki çalışmaları önemsenmelidir.</p>
<p>Yönetimde bulunanların liyakat ve vizyonları ile ülkenin öncelikli konularının doğru saptanması ve başta adalet, özgürlükler, eğitim ve sağlık olmak üzere hizmet verecek bütün kurumların yapısal yeterliliği, her ferde eşit mesafede olmaları toplumsal refah ve barışın gereğidir. Bu kurumlardan alınacak hizmetler ücretsiz verilmeye çalışılmalıdır. Aslında ülkeyi ilgilendiren her konu, seçilenlerin heveslerine bırakılmamalı, mutlaka o konulara gönül vermiş liyakat sahiplerinin görüşleri doğrultusunda yol almalıdır. Devletin asli görevlerinde hatalı kararlar, yanlış adımlar, ciddi maliyetlerle geri döner. Yönetimde bulunacak insanların liyakati, onları seçecek insanların yasalarla belirlenmiş ehliyetleri ile mümkündür. Yönetimde kalite için oy verecek olanların belli bir yaşın üzerinde olmaları ve vatandaşlık bağı ile bağlı olmaları yeterli değildir. Seçmende, zorunlu eğitimi tamamlamış olması şartı aranmalıdır.</p>
<p>Eğitim görmemiş, kendini ifadeden aciz, dünyadan bihaber, düşünemeyen, parmak basarak imza atan, sindirilmiş ve iradesi de silinmiş bir insanın milli irade konusunda sözü olamaz. Bu durum toplumla ve yasalarla uyumlu, temel hak ve özgürlükler, hukukun üstünlüğü, demokrasi vb. konularda bilgili, vergi üreten, düşünen, araştıran, katkı üreten insanlara saygısızlıktır. Yoksa o seçim olmaz. Kelle saymak olur. Demokrasi, ancak liyakat zemininde yükselir.</p>
<p>Hayati öneme haiz olması nedeni ile adalet mekanizmasında görev alacakların liyakati ve yönetenler dahil hiçbir güç odağına boyun eğmeyecek bir konumda, toplum menfaatini gözeterek, tarafsız hizmet üretmeleri sivil kurumlar tarafından sahiplenilmeli, gözetilmeli ve denetlenmelidir. Aksi halde millet adına hakkı teslim etmesi gereken bu kurumlar iktidardakilerin emirlerini yerine getirme ve onların yaptığı yolsuzlukları, haksızlıkları gizleme, iktidarı koruma, karşı duranları da sindirme mekanizmalarına dönüşecektir. Hukuk karşısında bütün insanlar dünyevi varlıklarına, makamlarına, cinsiyet, ırk, dil ve dinlerine bakılmaksızın eşittir.</p>
<p>2/256 “Dinde zorlama yoktur” ayetinde zorlamanın şeytana ait bir özellik olduğu bildirilmektedir. Böylece ibadetleri dahil kişinin kendisi ile sınırlı bulunan konularda başkasına ya da topluma kasıt yok ise hiçbir baskı yapılamayacağı açıktır.</p>
<p>10/99 “Sen mümin olsunlar diye insanları zorlayacak mısın?” ayeti de hür iradenin kararına saygının ve onun özgürlüğüne vurgunun ifadesidir.</p>
<p>Kur’an’ın ‘Sana verilen görev sadece tebliğdir. Sen onların üzerine gözetçi değilsin’ söylemi ile de Allah’ın elçisine dahi vermediği insanların yapıp ettiklerinin takip edilmesi ya da bekçilik görevi hiç kimsenin ve hiçbir kurumun da üzerinde hak olamaz.</p>
<p>Böylece başta ifade özgürlüğü olmak üzere insan hakları ve başta okuma ve çalışma hayatı ve ekonomik özgürlüklerini kazanma olmak üzere kadın hakları üzerindeki baskılar asla Kur’an ile değil kendi uydurdukları dinle alakalıdır.</p>
<p>Kur’an ayetleri belli bir kültür, belli bir coğrafya ve belli bir zaman dilimi üzerinden bütün insanlığa seslenmektedir. Bir toplumun kültürel değerleri ve sosyolojisinin bugünden yarına kısa zamanda değişemeyeceği açıktır. Günümüz bakış açısı ile bazı ayetleri anlamak, cahiliye dönemi arap kavimlerinin yaşayışı incelenmeden mümkün olmaz. Bugün anlaşılmakta zorlanan bazı ayetlerde konu ile ilgili varılması istenen nihai durum değil ama o nihai duruma iletecek hedefin belirlendiği söylenebilir. Örneğin ; Hz.Peygamber zamanında, kadınların, kölelerin hakları konusunda iyileştirici adımlar atıldı. Eşitlik, özgürlük gibi düzeni temelden sarsacak köklü değişimlere gidilmedi. Böyle ayetler, toplumu örselemeden istikameti belirler. Ayetlerin işaret ettiği yön arzulanan sonuca varacaktır. Bu gibi konular tedrici süreçlere tabidir. Önce toplumlar olgunlaşmalı, konular tartışılmalı, ilgili mücadeleler verilmelidir.</p>
<p><strong>49-Hucurât 13.ayet</strong> ; <strong>Allah katında en değerli olanınız O’ndan en çok sakınanınızdır.</strong> Ayette kadın, erkek, hür, köle ayrımı yapılmadığı görülmekte. Kur’an’ın insanlık üzerine arzusu, onların erkek egemen, savaşan toplumlar değil ama insanlığın hakim olduğu barış toplumları haline taşınmalarıdır.</p>
<p>Kur’an ayetleri arap coğrafyasına ataerkil bir topluluğa indirildi. Eli kılıç tutacak erkek evlatlar kabilenin gücü, bekası ve savaş ganimetleri ile de ailenin zenginliği idi. Gıda korkusu ya da savaşlarda esir edilme endişesi ile kız çocukları bazı kabilelerde öldürülürdü. Yani arap yarımadasında kadın 2. planda hatta bazı erkeklerin gözünde değeri olmayan ve evin reisi konumundaki erkeğe kesin itaat konumunda idi. Allah’ın elçisi, cahiliye döneminde kız çocuklarını öldürenler için kendi peygamberlik döneminde köle azat etmelerini emretti. 81-Tekvir Suresi 8-9 ayetleri de bu konuyu işaret etmektedir ; ‘<strong>Diri diri gömülen kız çocuğa hangi günahtan dolayı öldürüldüğü sorulduğu zaman’</strong></p>
<p>Kur’an’da en uzun ayet olan 2-Bakara 282 ayeti; borç alıp verme konusunda katiplik ve şahitlik müesseselerini getiren ayettir. Bu ayet şahitlik konusunda, erkeklerinizden iki kişiyi şahit tutun der. Eğer iki erkek bulunamazsa razı olunan kişilerden bir erkek ve biri şaşırırsa diğeri ona hatırlatsın diye iki kadının şahitliği önerilir. İki erkek bulunamaması erkeklerin savaşta olmaları, ticari yolculuk vb. nedenlerle kavimden uzaklaşmaları sebebi ile olabilir. Bence bu ayette kadının şaşırma bahsi, kadının evinde itaatle yükümlü olduğu erkeğin telkiniyle yani kadına yapılabilecek baskı ve onun aklını çelme ile alakalıdır. Yoksa günümüzde öyle kadınlar tanırız ki zeka konusunda yüz kişi onun yerini alamaz da şaşakalırlar.</p>
<p>4-Nisa 3. ayeti mealen şöyledir; ‘Aralarında adil olmak şartı ile hoşlandığınız kadınlardan ikişer, üçer, dörder alın. Şayet adil davranamayacağınızdan korkarsanız biri ile geçinmek en uygun olanıdır.’ Bence bu ayet fuhuşun olağan karşılandığı ve yaygın olduğu cahiliye toplumlarında süregiden kabile savaşlarının da etkisi ile kadınların sahipsiz kalmalarına mani olmaya çalışmaktadır. Günümüzde bu ayete sarılmış şaklabanlar az değil.</p>
<p>4-Nisa 11. ayetinde çocuklara bırakılacak miras konusunda erkeğe kadının iki katı pay tavsiye edilmesi, kabilenin devamı ve yegane güvencesinin eli silah tutan erkekler olması hasebiyle onların maddi olarak desteklenmesi ile ilgilidir.</p>
<p>4-Nisa 34. ayeti, evin her türlü ihtiyacından sorumlu olması nedeni ile erkeğe hitabeder. Kadının itaatsizliği durumunda önce konuşarak öğüt verilmesini, olmazsa yatakları ayırmayı böyle de düzelme görülmezse sanki boşanmış gibi misal getirilmesini yani onu evden uzaklaştırarak varılacak neticeyi kadına açık olarak göstermeyi önerir. Ayette kullanılan darp kelimesi bir çok düşünür tarafından dövmek şeklinde anlaşılmasına karşılık boşanma yoluna giren evlilikte Kur’an’ın son aşamada yani üçüncü sıradaki önerisi, asla çok çirkin olan dövme eylemi değil ama apaçık misal getirerek istenmeyen sonucun berraklaşmasıdır. Ayetteki gidişatın gereği de budur.</p>
<p>Yukarıda, arap coğrafyasında kadın ve erkeğin hakları hususunda birkaç ayet örnek olarak sunuldu. Bu ayetler, o çağlarda arap toplumundaki sosyal yaşam ve hiyerarşi bilinmeden okunacak olursa, Kur’an eril adalet saflarında izlenimi alınabilir. Kur’an cinsiyetten taraf değildir. Kur’an haktan, adaletten taraftır. Dışarıda evin geçimi için çalışıp didinen ve hayatı pahasına da olsa içinde yaşadıkları kavmi koruyup kollayıcı konumunda şayet kadın olsaydı, ayetler de kadından taraf olurdu. Allah’ın kıymetini gerektiği gibi takdir edemediler.</p>
<p>Yukarıda sunulan birkaç örnekten anlaşılacağı üzere ilgili Kur’an’ın bazı hüküm ayetleri bütün çağlar için geçerli, bütün toplumları bağlar nitelikte değildir. Yani değişmez değildir. O devirde toplumda huzuru sağlamıştır. Kavranması gereken, o şartlar altında yaşayan kavimlerde bu ayetlerle toplumsal huzurun temin edildiğidir. Yani kavranması gereken bu ayetlerin ruhu olmalıdır. Bu ayetleri bağlamından koparıp bugünün toplumlarına aynen taşıma çabası, o devrin kıyafetleri ile sokaklarda dolaşmaya benzer.</p>
<p>Başörtüsü hakkında ; Başörtüsü bir insan hakları konusudur. Kişinin kendisi ile ilgili verdiği karardır. Şahsi görüşüm, başın örtülü olup olmamasından yani dışından çok içinin önemli olduğudur. Karşı olduğum ‘Allahın Emridir’ diyerek siyasi istismar aracı yapılmasına göz yummak ve buradan da konunun vahşetlere taşınmasıdır. Gözünü kan bürümüş, kendini bilmezlerin insanlık dışı eylemleri karşısında bile sözde ulemanın maalesef hemen tamamı sessiz kaldı.</p>
<p>Mevlana, Fihi Ma Fih ( Ne varsa içindedir ) eserinde ; İnsanlar men edildikleri şey konusunda haris olur. Sen ne kadar kadına ‘Kendini sakla, örtün’ diye emredersen onda kendini gösterme arzusu o kadar artar. Erkeklerde de kendini gizleyen, örtünen o kadını görme isteği artar. Şu halde sen ‘örtün’ demekle her iki tarafın da görmek ve görünmek arzusunu kamçılıyorsun ve böylece kadını yola getirdiğini sanıyorsun. Bu yaptığın şey bozgunculuğun, fesadın ta kendisidir.</p>
<p>Ey cehalette derinleşenler! Mevlana bu işlerden anlamaz mı diyorsunuz?</p>
<p>Sözün en güzeli; <strong>7-Araf 26. ayeti</strong>nde; ‘Ey Ademoğulları! Size edep yerlerinizi örtecek giysi ve sizi hoş gösterecek elbiseyi verdik. Önemli olan içinizdeki edep örtünüzdür’ diyor. Bu ayet müminlere <strong>giyim kuşam konusunu bildiren ana ayettir. </strong></p>
<p>Kur’an’ın ‘Başınızı örtün’ diye bir emri yoktur. Dillerine yapışmış 24-Nur 31. ayetinin, ‘Örtülerini yakalarının üstüne koysunlar’ söylemi, o dönem arap kadınların başlarındaki örtüye rağmen göğüs ve sırtlarını açıkta bırakmaları ve bu konuda umursamaz tutumları ile ilgilidir. Yani Araf suresinin ‘Sizi güzel gösterecek elbise’ söylemini, bu elbisede dekolte olamayacağını bildirerek tamamlayan ayettir. 24/31 ayetindeki, ‘hımar’ kelimesini başörtüsü olarak anlasanız dahi, ‘Yakalarının üzerine koysunlar’ ifadesi, sanki “Başınızı örtüyorsunuz da sırtınız, göğsünüz açıkta. Bu uyumlu mu?’’ der gibi. Yine bu ayette belirtilen ‘ziynetler’ ifadesi de hanımların takıları değil ama beden ziynetleridir. Takıların haram kılınmadığı Araf suresinde açıkça belirtilmiştir.</p>
<p>Çoğu Kur’an’dan açık delil getiremez de hadislere sığınır. ‘Bu ayet gelince Ayşe annemiz ve beraberindeki mümin kadınlar şöyle şöyle yaptılardı’ ya da ‘Peygamber efendimiz Esma annemize dedi ki;...’Arabîler, kitabın bütün zamanları, bütün coğrafyaları ve bütün insanları kucakladığını göremediler mi?</p>
<p>Nihayetinde birkaç satır halinde toparladığı giyim kuşam konusu ile insanlara huzur ve barışı sunan Kur’an’a rağmen bayrak edip altında toplaştıkları başörtüsünün katliam boyutuna bile itiraz etmeyenlerin akla kara, hakla batıl kadar ayrı düştüklerini düşünüyorum. Çok yazık! Doğru yolun gereği, onun tertemiz, dosdoğru tutulmasıdır. Bu da hakkın öğrenilmesi ve savunulması ile olur.</p>
<p>Batı ülkeleri, özgürlük adına teşhirciliği normalleştirmeye çalışırken doğunun sözde ulemaları iyice kapanmayı benimseyerek batıya karşı cephe peşindeler. Bu işlerin bir ortası, makul olanı yok mudur?</p>
<p>Araf Suresi 16. Ayetinde, iblis ‘Senin doğru yolun üstüne oturacağım’ demekte. Şeytanın bu doğru yol oturuşu, Allah’ın insanlar üzerine olan dininden bir zulüm rejimi üretme biçimindedir. Uydurdukları hadislerle, sözde fıkıhları ile, zorlama felsefeleri ile, cemaatler ile, tarikatlar ile bir zümrenin saltanatına yürüyen faaliyetlerin tamamı şeytana aittir. Kendi özlerini tahrif etmiş zevatın dinleri de dini faaliyetleri de salt gösteriştir, Allah katında yok hükmündedir. Onların tamamı da yokluğa mahkum edilmiştir.</p>
<p>Halbuki insan ‘Ben ne yapıyorum?’ demeli. İnsan aklını kullanmakla yükümlüdür. Her konuda dozunda olmak şartı ile şüphe de aklın gereğidir. Apaçık bildirilmiş ayetlere karşın uyuşturulmuş akılları ile yaptıkları haksızlıklar, o şüphesiz ve kaçınılmaz olan sonun hazırlayıcısıdır ve onun vukuundan da vahimdir. Akıl yoksa insan nedir? Batı ülkeleri onları çepeçevre kuşatıp, sömürü planları yaparken bak şu meczupların hallerine!</p>
<p>İslamdan dönenler hakkında ; 19. yy sonlarına kadar ölüm cezası yaygın olarak uygulandı. Dinden dönen kişinin durumunu itiraf etmesi veya iki güvenilir müslümanın o kişinin söz veya fiilleri ile dinden çıktığı yolundaki şahitliği ve verilen süre içinde sanığın tövbe etmemesi halinde dinden çıktığı sabit bulunan kişi ölüm ile cezalandırıldı. Uygulamalar batıdan yükselen insan hakları ile ilgili tartışmaların da etkisinde islam ülkelerinde kamu otoriteleri tarafından kısmen terkedilmiş olsa da halen çoğu fıkıhçı bu görüştedir.</p>
<p>İslam dininden çıkan kişiler hakkında verilecek ceza konusunda Kur’an’da hiçbir dayanak yoktur. Ölüm cezası uydurulmuş hadis ve uygulamalardan kaynak alır. Benim kanaatime göre, inancını terk ettiği için değil ama karşı safa katılıp Peygambere karşı savaşması nedeni ile Hz.Peygamber tarafından verilmiş bir emir olabilir. Yani savaşta, ihanete karşı verilmiş bir cezadır diye düşünüyorum.</p>
<p>Konuları daha iyi anlamak için bence şu noktalar önemlidir;</p>
<p>Bir başka kişiye dokunmuş ve ona maddi veya manevi zarar vermiş bir fiil ortada yoktur. Kişinin inancı, sadece kendisini ilgilendiren bir konudur. Bu gibi kişiler de ancak kendilerine benzerleri etkilerler. Toplumun gerçek imanlıları üzerinde onların zerrece etkileri de olamaz.</p>
<p>Suç ve o suça yüklenecek ceza arasında oran yoktur. Tam aksi, kabul edilemez bir dengesizlik söz konusudur.</p>
<p>Cezanın Kur’anda dayanağı olmadığı gibi aleyhte birçok ayet mevcuttur. Dinde zorlama yoktur,</p>
<p>Peygambere verilen görevin sadece tebliğ olduğu ve Peygamberin insanlar üzerine gözetçi olmadığı, insanları değerlendirecek olanın Allah olduğunu bildiren ayetler yanında Allah’a karşı yalan uyduranların en zalim oldukları gibi ayetlerle de Kitap ve Peygamber korunmuştur. Sapıtanlar, sosyal düzen ve huzurun devamı diyerek şahsi yükümlülükler olan dini vecibeleri bahane edip gözetleme ve topluma ayar verme huylarından vazgeçmiyorlar.</p>
<p>Dini vecibelere uygunluk konusunda insanların takip edilmesi, rahatsız edilmesi de ancak düşkün kafaların meşgaleleridir.</p>
<p>Bu hükmün uygulandığı bir coğrafyada, dinden çıktığı takdirde alacağı cezanın ağırlığından korkanlar, durumlarını gizlemeye çalışacaktır. Bir insanın canını kaybetme endişesi ile düşüncelerini özgürce ifade edememesi de Kur’an’la taban tabana zıttır. Kur’an, zulmü de ikiyüzlülüğü de şiddetle kınamaktadır. Bu hüküm karşısında kişinin tövbesi, vicdani rahatsızlık duygusu ile yapılmış bir tövbe değildir. Canını kurtarmak için tövbe etmiştir. Pişmanlıkla, Allah’a yönelerek tövbe değil de otoriteye boyun eymedir. Bu zulüm sahiplerinin de görmek istediği aslında karşılarında, kendilerine secde etmiş insanlardır.</p>
<p><strong>5/32 ; Kim bir cana kıymamış ya da yeryüzünde bozgunculuk (Fesat çıkarma) yapmamış bir canı öldürürse, sanki bütün insanları öldürmüş gibidir. </strong></p>
<p>Şimdi bu ayet hakkında biraz durup düşünelim; Bilindiği gibi yeryüzünde adalet için, öldürme ve yaralama olaylarında Kur’an kısası önerir (Kısas ayetleri için bkz. Bakara 178, Maide 45). Maide suresi 32. ayetinde ise Allah katında durumun nasıl olduğu açıklanmıştır. Allah katında, haksız yere bir insanı öldürmenin bedeli bütün insanlık katledilmiş gibi ağırdır. Ayet bir nefsi haksız yere öldürmekten söz ederken failin ve maktulün hangi dinden olduğunu hiç dikkate almamıştır. Bir insanı öldürmemiş veya toplumun düzen ve dirliğine kastı olmayan kişinin, suçu ne olursa olsun, işlediği suça karşılık gelen ceza ölüm olamayacağı gibi, verilecek ceza ile onun inancının bir bağlantısı olmadığı da apaçıktır. Adalet mekanizmasının vereceği ölüm cezası hükmü, yalnızca kasten bir masumu ya da onlardan bir çoğunu katletmiş veya devletin ya da toplumun düzenini, dengelerini temelden sarsacak terör faaliyetlerinin mensuplarına uygulanmalıdır.</p>
<p>Dinden dönenler hakkındaki uygulamada, zaman içinde yumuşamalar olmasına karşılık yine de çoğu fakih tarafından kabul görmüş ölüm hükmüne karşılık olarak, Maide Suresi 32. ayeti, bu zevatı fesat çıkaranların hükmüne tabi kılmakta. Onlar Allah Adıyla fesat çıkarırlar. Onlar Bakara Suresi 11.ayeti kapsamındadırlar ; <strong>Onlara ‘Yeryüzünde bozgunculuk yapmayın.’ dendiği zaman, ‘Biz sadece düzelticileriz.’ derler.</strong> Yani ayete göre, yaptıklarının farkında değiller. Bakara Suresinin bildirilen 11. ayetini takibeden ayetlerde, bunların özellikleri açıkça belirtilmiştir. Kendilerini akıllı, hitabettikleri insanları da aptal sanırlar. İşleri fesatçılık yapmaktır. İnanılması gerektiği gibi inanmak yerine, toplumu kendi istedikleri yönde şekillendirecek şeytanlıkların peşindedirler.</p>
<p>Cehennem ehli demek, farkında olmamak demektir. Makamları ile menfaatleri ile o kadar dolular ki Allah’ı fark edemediler. Müslüman müsveddelerinin en ciddi rahatsızlığı, Allah’ı tanımakla ilgilidir. O’nu gereği gibi bilmezler. Müslümanlık, kişinin kendini ve kitabı anlama potansiyeli ile ilgilidir. Rahle ile cübbe ile ilgisi yoktur.</p>
<p>Allah’a ve O’nun dini İslam’a karşı ancak bu kadar haksızlık ve fesatlık yapılabilirdi. Yaratıcının kullarına, inançları konusunda tercihleri olgunlaşsın, apaçık hale gelsin diye bir yaşam bahşetmiş olduğunu da görmediler ve o hayatlar sanki kendileri tarafından yaratılmış gibi ve kendi kavrayışlarına göre ve huzur içinde hükümler verdiler. Onlardan sonra gelenler de onlar gibiydi. Aralarından ‘Bu nedir?’ diyen çıkmadı. Sorgulayan yoktu.</p>
<p>Son olarak diyeceğim şudur; Devletler güvenilir olmalıdır. Şeffaf, hesap verebilir, liyakat sahipleri tarafından idare edilen, çalışkan, geçmişten ders alan, geleceği planlayan, öngören, tedbir alan devletler. Kıvırmayan, tamah etmeyen, baskılamayan, şefkatli, şahsi menfaatlere tolerans göstermeyen, algı operasyonlarına tenezzül etmeyen devletler. Eğer devlet, namus sahibi değilse kanaatimce, o ülkede işlenen her suçun zeminidir ve ortağıdır. Devletin dini dürüstlük olmalıdır. Kur’an’ın şeriatı bihakkın anlaşılmış olsaydı, dinin demokrasi ile ve temel insan hakları ile asla çelişmediği görülürdü. Onlar Allah’ın şeriatını kendi saltanatlarının kalkanı yaptılar.</p>
<p>Saltanata ve zorbalığa karşı başkaldırarak özgürlüklerini kazanan batı toplumları ifade özgürlüğü ve uygulamaları ile giderek daha medeni toplumlar haline taşınırken doğuda tam aksine baskı altına alınmış insanlar bir türlü saltanat zulmünü kıramamış ve Kur’an’ın ışığına rağmen medeni toplumlar sahnesine yükselememiştir. Allah’ın dini, saltanat sahiplerinin emrinde, haksızlıklara örtü olmuş ve toplumlar üzerine uyuşturucu olarak kullanılmıştır.</p>
<p>Kur’an’ın ceza hükümleri ile ilgili ayetleri birkaç yüz kadar olup sınırlı sayıdadır. Bu ayetler hakkını vererek okunduğu takdirde insanın vizyonunu yükseltir. Bu ayetleri ile Allah, Peygamberini yalnız bırakmadı ve onun en doğru kararları almasını sağladı. Onun dönemi eşsizdir ve bu benzersizlik de ilahi bir delildir. Daha sonraki devirlerde, insanları o dönemden misallerle aldatarak, sözde islami yönetimler için uygulanmış bütün faaliyetler ucubedir, safsatadır, dalalettir. Kitabın ceza hükümleri indirildiği küçük toplumda, on yıl kadar kısa bir sürede yaşanan olaylarla sınırlı olduğu halde insan düşün gücünü Yaratıcıya yaklaştırması bakımından diğer ayetler gibi yüksek değerdedir. Önemli olan o ayetlerin ruhunu kavramaktır. Yani hangi topluma hangi şartlar altında indirilmiştir. Yani ayetlerin bağlamı, en az ilgili ayetler kadar mühimdir. Bu nokta anlaşılmaması, sonraki dönemlerin zulüm uygulamalarını doğurur. Neden Kur’an’ın Ruhunu kavramamaktır. Bu ruhu kavrayamamış her yol sapıktır. Zaman içinde kalabalıklaşan ve her yönden gelişen toplumlarda çeşitlenen olayların gerektirdiği kanunların yürürlüğü, insanın aklına ödev olarak bırakılmıştı.</p>
<p>Kur’an’ın mücadelesi toplumdan cehaleti söküp atmak ve yerine hakkı tesis etmektir. Hz.Peygamber zamanında bu mücadele kafirlere ve münafıklara karşı yapıldı. Hz.Peygamberin ölümünden sonra onun yaşamı, yani hadis (sözler) ve sünneti (söz ve eylemler) korunmaya çalışıldı. Böylece ortaya çıkan çeşitli problemler karşısında alınan kararlar, Kur’an ve Hz.Peygamberin uygulamalarından kaynak buldu. Hz.Peygamberden sonra onun aydınlığı üç dört asır daha sürdü. Bu dönemde islam düşünürleri Kur’an, Hz Peygamberin uygulamaları ve kendi özgür düşünceleri ile islamı ihya etti. Günümüzde şehirlerin çok büyümesi, olayların çeşitlenerek artması, insan hakları konusundaki gelişmeler, bilim ve teknolojide baş döndürücü ilerlemeler karşısında bunlara paralel olarak dini konularda zamanı kavramış başarılı çalışmalar bir türlü gerçekleşmedi. Taklitçiler, günümüzde bile toplumun sorunlarına eski dönemlerden aktarmalarla çözümler üretme çaresizliğindedir. Nakilcilerin birçok konuda yanlış yorumları ve zaman içinde daha belirgin hale gelen yetmezlikleri sonucu ortaya çıkan derin bunalım karşısında toplumun eğitimli olan gençleri kendilerine dayatılan israiliyat ile bilimsel tatmin bulamayıp dinden uzaklaştı. Avam da sözde din adamlarının ve onların biatçılarının sapmış yorumlarından, uydurdukları hadislerden, hurafelerden, batıllardan vücut bulmuş cemaatler, tarikatlar ve radikal gruplar içinde toplaştı. Hz. Peygamber yaşamı ile, uygulamaları ile ve birçok sahabeyi de yetiştirerek o dönem Kur’an’ın yanlış anlaşılmasına geçit vermemişti.</p>
<p>Şüphesiz sonraki devirlerde yaşayanların görevi, o bilgiyi muhafaza etmektir. Hz.Peygamber zamanında kafirler ve münafıklara karşı yürütülen mücadele, günümüzde kendilerini müslüman olarak tanımlayan fakat kendi dogmalarından başkaca tanımayan, hür düşünceye sımsıkı kapanmış, Kur’an’la mana bakımından zıt kutuplarda cemaatlere karşı yapılmalıdır. Hz. Peygamber döneminde Kur’an’a arkasını dönen cahillerin yerini bugün elinde Kur’an sallayan zalimler aldı.</p>
<p>Yukarıdaki bilgiler ışığında, mezhepler ve fıkıh konusunda, ilk birkaç yüzyıl Allah’ın rızası dışında menfaat beklemeksizin, her bedeli göze alıp şaşaaya mesafeli duran sadece Kur’anı, Hz.Peygamberin sünnetini ve aklı önceleyen değerli çalışmalar ve gayretlere saygılı olarak, bugün yaşadığımız çağda benim kanaatim, Kur’an’da kalmak, ayetlerde derinleşmeye çalışmak, çağdaş hukuk normlarını ve sosyolojiyi de dikkate almak fakat Kur’an dışında geçmişin fıkıh konusunda görüşlerine tamah etmemektir.</p>
<p>Nihayetinde varılan nokta, hizipleşmeler, fırkalara ayrılmalar, saltanat mücadeleleri ve en önemlisi de İslam coğrafyasının içler acısı görünümüdür. Halbuki Kur’an’ın öncelikli reddi, bu acizlik tablolardır ve tamamının ictihadları da yok hükmündedir. Fakih oldukları iddiasındakiler, ne kendilerinin ne de durumun farkında değiller. Nas, Allah’ın ve O’nun elçisinin sözleridir. Yani Nas, Kur’an’ı Kerimdir. Kur’an’da gayret gösteren, zamanın ruhunu kavramış ve Allah’tan başkasını dikkate almayan kişilerin, kanaatleri (Re’y) ile varılacak hükümler doğru olur.</p>
<p>Hz.Muhammed’in söylemi de eylemi de ancak Kur’an’ı Kerim’dir. Hz.Muhammed, bağlamından kopararak kötülüklerine dayanak kıldıkları ve sahih iddiasında oldukları yakıştırmalardan münezzehtir. Diyelim ki getirdiğiniz hadislerin hepsi doğru olsun. Amaç Kur’an’da derinleşmek olduğuna göre hadislerin yardımı, ancak Kur’an’ın anlaşılması konusunda harcanacak süreyi kısaltacaktır. Ya hatalı ise? Hatalar varsa, İslam Peygamberine yamadığınız o uydurulmuş hadislerle bina ettiğiniz yapıyı Allah’ın dini zannedersiniz. Kur’an’ın 11-Hud Suresi/18, ayet ; ‘ Allah’a karşı yalan uydurandan daha zalim kim olabilir?’ ifadesi hiç şüphesiz onun elçisini de kapsar.</p>
<p>Mümin hatasını görür ve hatada ısrar etmez. Fıkıh konusunda yapılan çalışmaların temel dayanağı başlangıçta Allah’ın ayetleri idi. Keşke orada kalsaydı. Zamanla kendi söylediklerinden ibaret bir külliyata boğuldular da onu din sandılar. Fakih oldukları iddiasındaki zavallılar, sözde toplumun hukukunu korumak adına insanların özel yaşamlarına nüfuz gayretinde. Çağımızın bilgileri ile geçmişin bakışını eleştirmekten ziyade itirazım, günümüzde içinde yaşadıkları toplumun sosyolojisini kavrayamamış, bilimi yok sayıp insanlığın bilim konusunda ortaya koyduğu değerlerle, Kur’an ayetleri arasındaki uyumu anlayamamış, hala geçmişten naklettikleri ile yetinerek geçmişi ve o geçmişle kendilerini parlatma çabasında olan çağdışı güruhadır. Bunlar, Kur’an’ın bilime davet eden ayetlerinin ve tarihte islam filozoflarının yaşadıkları dönemlerde hemen her konuya olan hakimiyetlerinin de farkındalar. Kur’an da ilim de Allah’tandır, O’na aittir. Muhatap insandır. Allah’ın ilmi, varlık aleminin sebebidir. Bunlar insanın ışıklarıdır. Bunlardan biri eksikse ışık yoktur, karanlıktır. Allah’ın kitabında ve doğada apaçık sergilediği ayetler hep insan aklı içindir, onun huzurla yaşaması içindir. Bilim, insanın doğayı anlama gayretidir. Bir süreçtir. İnsanın zaman içinde bilimde katettiği aşamalar onun dünya yaşamını kolaylaştırmaktadır. Kur’an’ın aydınlığı ise dünya ile sınırlı değildir. Kur’an, bilimin insanlık yönünde kullanılmasını sağlar. Bilimin yıkıcı yönüne mani olur. Kur’an yaşam için esasları sunar, ahiretinize de ışık tutar. Kur’an anlaşılamamış ise dünyanız da ahiretiniz de kayıptır. Teknolojideki aşamalara bakarak, bilimi insanoğlu için yeterli görenler lütfen dünyanın havasına, suyuna, toprağına, iklimine ve insan davranışlarına bir baksınlar. Bunlar artık geri dönülmez şekilde hırpalanmış değerlerlerimizdir. Kur’an ve insanın hür aklının ortaya koyduğu bilimsel gerçekler, karşılaşılacak her problemi aşmaya yeter güçte olurdu diye düşünüyorum. Kur’an ayetleri insanın aklı ile, vicdanı ile ve bilimsel gerçeklerle asla çelişmez.</p>
<p class="buyukharf" id="sayfaici-ankebut"><strong>29-Ankebut (Örümcek) Suresi 51-52. ayetler ; Kendilerine okunan kitabı sana indirmemiz onlara yetmedi mi? Şüphesiz inanan bir toplum için bunda bir rahmet ve hatırlatma vardır. De ki; benimle sizin aranızda şahit olarak Allah yeter. O göklerde ve yerde olanları bilir. Batıla inanıp Allah’a karşı nankörlük edenler, işte ziyana uğrayacak olanlar onlardır. </strong></p>
<hr>
<p><strong>Düşüncem ;</strong> Ankebut Suresi, <strong>‘Elif Lam Mim’</strong> (; Allah’tan Muhammed’e İslam) ayeti ile açılır. 2.ayeti; <strong>İnandık dediler de salıverileceklerini mi sandılar?</strong> söylemi ile inandım demek yeterli değildir. Aynı surenin 20. ayetinde; <strong>Yeryüzünde dolaşın da yaratmaya nasıl başladığını anlayın</strong> söylemi ile yaradılış konusunun, biyoloji, canlıların çeşitliliği, coğrafi dağılımları ve fosillerin incelenmesi gibi konularda gayret gösterilmesi ile mümkün olduğu anlaşılır.</p>
<p>Ankebut Suresinin 41. ayetinde ; <strong>O’ndan başka veliler (evliya, otorite) edinenler, evlerin en çürüğünü yapan örümceğe benzer.</strong> Ankebut Suresinin 41. ayeti üzerinde de düşünmeli. İnsan, fikri hür vicdanı hür yaratıldığı gibi bu özgürlüklerin muhafazası da insanlığın olmazsa olmazıdır. Allah’ın ayetlerini kullanarak dünyevi güç peşinde olanların söylemlerine takılıp kendi akıl ve vicdanlarını terk edenler, aslında insanlıklarını terk ederler. Ankebut 41. ayetin benzettiği örümcek gibi olurlar. Örümceklerin beyni yoktur. Doğru dürüst bir kafaları bile yoktur. Örümceklerin tapınakları, geometrik şekillerde ördükleri ağlarıdır. Müritleri de bu ağlara yapışıp kalanlardır. Örümcekler birbirine bile saldıran etoburlardır. Ağızdaki iki zehir çengeli ile avının içini eritir, emer ve onu boş bir kabuğa çevirir. Avamlar, şeytanlarla alışverişten mutlu. Ayetlere aldırmazlar, onları lanetlediğini akledemezler. Hurafe ağlarından imal yurtlarında rant devşirme peşindeler. İnsan neyin peşinde ise odur.</p>
<p>Düşüncelerim şöyledir ; <strong>Ankebut 51-52 ayetleri</strong> indirilen kitap ile yetinmeyip göklerden mucize bekleyenlere sesleniyor. Allah istese herkes inanırdı. Allah kullarına inanç konusunda yeterli delil sunmuştur. İndirilen ayetler, akledenleri akletmeyenlerden ayırmak içindir. Ayette Allah, kafirlerin mucize isteğini reddetmiştir. Daha ileri dönemlerde inandıklarını söyleyen ama bilimden yoksun,</p>
<p>çağ dışı örümcek kafalılar, öncekilerin mucize isteklerinin yerine, kendi uydurdukları akıl dışı, bilim dışı masallarını günümüze kadar taşıdı.</p>
<p>Allah, dinde taşkınlığı da Allah hakkında gerçek olmayan şeylerin söylenmesini de yasaklamıştır.</p>
<p>Allah’a Allah’ın indirdiği dini, Allah’a Allah’ın yarattığı yaradılışı öğretmeye kalktılar. Cahiller için bilim de din de faydasızdır. Hurafeleri ile batılları ile azap yolcuları. Onlar asla hakikat çabasında olmadılar. Dogmaları ile mutluydular.</p>
<p><strong>27-Neml 9 ; Ey Musa! Ben çok güçlü ve hüküm ve hikmet sahibi olan Allah’ım! 2-Bakara 269; Hikmeti dilediğine verir. Kime hikmet verilmiş ise ona pek çok hayır verilmiştir. Bunu ancak akledenler anlar. 28-Kasas 14; Musa olgunluk çağına ulaşınca Biz ona hüküm ve ilim verdik Güzel davrananları böyle mükafatlandırırız. </strong></p>
<p>Düşüncem ; Sapıtanlar, Musa’ya hikmetin asadan geldiğini sanır. Halbuki o bildikleri bir odun parçasıdır. Kimi de hikmet Musa’nın kendisindedir diye düşünür. Hikmet tastamam Allah’ındır. İnsan, yalnızca iradesi yönünde çalışması kadar insandır. İnsanın bu irade ve gayreti ne değerde ise, Allah’ın hikmeti onda o kadar görünür olur. Yani değer olan her ne varsa, O’ndan bize, bizden O’na bir işleyiş üzeredir. Bu durum yağmurlara benzer. Bereketli topraklar o rahmetle uyanırlar. Yani yalnızca bizden olan, bize ait bir değer söz konusu değildir. Bütün yüksek değerler O’nundur. Bu bakımdan insan bir aynaya benzetilebilir. Aynanın kirden pastan arınması, sadece insanın okuması, düşünmesi, gözlemesi, irade ortaya koyması, çalışması, üretmesi ile mümkündür. Nihayetinde insan, hem kendisinde olgunlaşan insani değerlerin ve hem de ona sunulmuş olan nimetlerin ilahi sevgiden kaynak bulduğunu kavrar. İnsan yeryüzünde, duyuları ile ve yaşam süresi ile sınırlanmıştır. Onun bu sınırlılığı, mahiyetini tam olarak kavrayamasa da ilahi yücelik konusundaki farkındalığa ve o sınırsız ilahi sevgiye yönelişe mani olmaz. İnsanın bu yönelişi onda tevazu, doğruluk kapılarını aralar, ona çeki düzen verir, onu güzelleştirir. İnsandaki sınırlılık onun için bir gerekliliktir. İnsan önündeki ilk basamağı çıkmakla yükümlüdür. Yoksa tökezler. Yüceler Yücesi eyler. O’nun eylemi olabileceğin en güzelidir. Çoğu bakar anlamaz, sızlanır, eleştirir. Bu konu, insanın bilgi düzeyi, aklının işleyişi, vizyonu ve onun teslimiyeti ile ilgilidir. İnsanın akıl melekelerinin açılması ve ona ruh yüklenmesi, Yaratıcının onu ilahi hakikate davetidir. Ölüm insanın gerçeğidir. O’ndan başka sığınılacak bir liman yoktur.</p>
<p>Beni şaşırtanlar, ellerinin altındaki ilahi mucize olan Kur’an’a rağmen sapıtanlardır. <strong>54-Kamer 5; Kur’an üstün hikmettir. Ama uyarılar faydasızdır.</strong> Musa’nın anlaması için ona bir odun parçası yetmişti. Musa'nın peşine takılıp firavunun zulmünden kurtulanların çoğu maalesef onun apaçık mucizelerinden gerekeni alamadı. 61/8 ve 9/32; Hoşlarına gitmese de Allah nurunu tamamlayacaktır.</p>
<p><strong>O Gün Bu Gün </strong></p>
<p>Bir eski sahaf dükkânında</p>
<p>Arkada tozlu raflarında</p>
<p>Örümcek ağları altında</p>
<p>Terkedilmiş bir kitap gördüm</p>
<p>Okunmamış, Anlaşılmamış</p>
<p>Kavranamamış, Yaşanmamış</p>
<p>Gelmeyecek bir bahar gibi</p>
<p>Gizli bir abıhayat sanki</p>
<p>Her soruya cevabı olan</p>
<p>Hiç doğmamış bir âlim gibi</p>
<p>Her yer yeşil, her yer bağ bahçe</p>
<p>Hiç yağmamış bir rahmet sanki</p>
<p>Sahaf arkamda gözü yaşlı</p>
<p>“Gören yok ki” dedi telaşlı</p>
<p>”Soran da mı olmadı?” dedim</p>
<p>”Bari bir tozunu alaydın.”</p>
<p>Derin bir yastayım, hastayım</p>
<p>O gün bu gündür sahaftayım</p>
<p>O sudan bir yudum alayım</p>
<p>O rahmetlerle ıslanayım</p>
<p>İnsanın ilk yaradılışı’ ve ‘Adem’ konusunda Kur’an ne diyor?</p>
<p>Gökten mucize bekleyenler, yerdeki mucizelere körler.</p>
<p><strong>İnsanın Bilim Konusundaki Gayretleri, Ancak Yaratmanın Her Türlüsünü bihakkın bilen ve hakkıyla Alim olan Yaratıcının Eserlerini Anlama Gayretinden Başka Bir şey Değildir. </strong></p>
<p class="buyukharf" id="sayfaici-yaradilis"><strong>İlk Yaradılış ve Hz.Adem Konusu ;</strong></p>
<hr>
<p><strong>Enbiya suresi 30.ayet;</strong> <em>İnkar edenler, gökler ve yer bir bütün iken bizim onu ayırdığımızı ve bütün canlıları sudan yarattığımızı görmüyorlar mı? İnanmıyorlar mı ?</em> <strong>Düşüncem şudur:</strong> Enbiya 30 ayeti <strong>‘Hayat Sularda Başladı’</strong> diyor.</p>
<p><strong>Hicr suresi 26. Ayet:</strong> Andolsun Biz insanı kuru bir çamurdan-Salsalin-, şekillenmiş bir balçıktan -Hamein- yarattık.</p>
<p><strong>Düşüncem ; Ayet, insanın yaradılışının tek hücreden başladığını söylüyor.</strong> Ayette ‘Salsalin’ kelimesi ile kuru (suyunu kaybetmiş) yani sertleşmiş böylece üstünü kuşattığı iç yapıyı bir formda tutan, onu koruyan hücre duvarı anlatılmakta. Ayette, hücre duvarı tarafından korunan hücre içi madde ise ‘Hamein’ kelimesi ile ifade edilmektedir. Hamein akışkan, dönüşmüş (değişime uğramış), kokuşur (bozulur) gibi anlamlardadır. Hamein ifadesi ile hücrenin içeriğinin organik olduğu anlaşılmaktadır.</p>
<p>Ayette, insana evrilecek olan bu ilk hücrenin çeperi, kuru çamur ve hücre içi canlı madde ise akışkan balçık kelimeleri ile ifade edilmiştir. Bu kuru çamur ve balçık ifadeleri ile hücre duvarının hücre içi canlı maddeden kaynak bulduğunu düşünüyorum. Bu ayet hayatta kalma çabasındaki canlı, ilkel hücrenin iki temel özelliğinden bahsetmekte. Birincisi bozulmaya karşı hayatiyet için, devamlı yeni “Üretim” gerektiren organik iç yapı ve bu iç yapıdan kaynak alıp hücreyi dış etkilere karşı “Güven” içinde tutabilen, onu koruyan hücre duvarı.</p>
<p>Canlılık, içinde bulunduğu ortamdan farklılaşarak, organik moleküllerin bir arada, yapıyı koruma güdüsünü de ortaya koyacak şekilde organize olduğu kompleks yapıdır. Canlı yapının temeli, maruz kalacağı dış etkiler ve bu etkilere karşı, yapının kendini muhafaza güdüsü, onun evriminin nedenidir. İlk yaratılışta, kendi aralarında çeşitli etkileşimlerle birkaç milyar yıl kadar uzun sürmüş olan prokaryot hücreler dönemi, bugün insan bedeninden de onun ana karnındaki yaradılışından da tamamen silinmiştir.</p>
<p>Hicr Suresinin 26. ayetinde bahsolunan insana dönüşecek bu ilk hücre ile ilgili ifadeler aynı surenin 28 ve 33. ayetlerinde de aynı şekilde kullanılmıştır.</p>
<p><strong>Nisa suresi 1.ayet ilk cümlesi :</strong> <em>Sizi bir tek nefisten (nefesli candan) yaratan ve ondan eşini yaratıp ikisinden birçok erkek ve dişi üreten Rabbinizden korkun. </em></p>
<p><strong>Zümer suresi 6. Ayet :</strong> <em>Sizi bir tek nefiste yarattı, sonra ondan eşini var etti. Faydalanmanız için eşli sekiz hayvan verildi. Sizi analarınızın karnında üç karanlık içinde yaratılıştan yaratılışa sevkeder. İşte Rabbiniz Allah O’dur. Eser O’nundur. O’ndan başka tanrı yoktur. Nasıl döndürülüyorsunuz.</em></p>
<p><strong>Düşüncem şudur:</strong> İlgili ayetlerde, ökaryot hücrelerden organize olmuş ve cinsiyet kazanan bir canlıdan bahsediyor. Hicr 26 da prokaryot hücre yapısı ile başlayan yaşam serüveninin uzun bir süreçten sonra Nisa 1 ve Zümer 6 ayetlerde çok hücreli, organize ve metabolizmasında oksijen kullanan ve cinsiyet kazanacak bir canlıya evrildiğinden bahsetmektedir. Ayetler, biyoloji, genetik, embriyolojinin ilgi alanıdır. Ayetler, insana araştırmaları gereken yönü işaret ediyor.</p>
<p>Kur’anın Enam suresi 143. ve 144. Ayetlerinde açıkça belirtildiği üzere sekiz çift hayvan, ağıl hayvanları veya kurbanlık hayvanlar olup erkek ve dişi olmak üzere koyundan iki, keçiden iki, sığırdan iki, deveden ikidir. Zümer 6. ayetinde belirtilen bu hayvanlardan sağlananlar doğanın en kaliteli proteinleridir.</p>
<p>Gerek insanın ilk yaradılışı gerekse ana karnındaki süreç, kabaca bir protein üretimi ve inşasıdır. Ayette insanın iki farklı yaradılış sürecleri - Doğada ve Ana karnında - ile ilgili cümleler arasında kurbanlık hayvanlardan bahisle proteinlerin önemine dikkat çekilmiştir.</p>
<p>Zümer suresi 6.ayette, ana karnında “üç karanlık”; annenin batın duvarı, rahim duvarı ve amniyon zarı olabileceği gibi embriyo öncesi dönem, embriyo devresi ve fetüs dönemi olabilir. Ayette kullanılan “Üç karanlık” ifadesi bence, bebeği kuşatan duvarları ve bunların içerisinde geçirilen zamanları beraberce ifade eder.</p>
<p>İnsanın doğada yaradılış sürecinde, Nİsa 1 ve Zümer 6 da bahsedilen, yaklaşık yarım milyar yıl sürecek, tek nefisten başlayarak cinsiyet kazanan ve organları eksiksiz canlıya ulaşacak dönem, ana karnındaki özetlenmiş yaradılışın 1. Trimesteri ile uyumludur.</p>
<p>İnsanoğlu bu maddi süreçlerden geçerek karanlıklardan aydınlığa çıktı. Her yeni doğan, dört harfli bir genetik alfabe ile esere özel bir yazılım olup eser Allah’ındır. İnsanın manevi nura kavuşması ise Kur’an’ı Kerim iledir.</p>
<p><strong>71-Nuh Suresi 14.ayet;</strong> <em>O sizi aşama aşama (evreler halinde) yarattı.</em></p>
<p><strong>76-İnsan Suresi 1.ayet;</strong> <em>İnsan üzerine uzun bir süre gelip geçti ki o anılmaya değer bir şey değildi.</em></p>
<p><strong>30-Rum Suresi 20.ayet;</strong> Sizi topraktan yaratmış olması O’nun ayetlerindendir. Sonra yeryüzüne yayılan bir beşer olursunuz.</p>
<p><strong>Düşüncem ;</strong> Yaradılış, halden hale evrilerek, daha üstün özellikler kazanarak, aşamalar halinde, sayısız basamaktan oluşmuş uzun bir süreçtir. İnsan kılan değerler yani onun akıl melekeleri ve vicdanı, Hz.Adem’de hayat bulmadan önce insanoğlu anılmaya değer değildi. Rum 20 ayetinde, ilk yaratıldıkları coğrafi konumda çoğalan ve insanı andıran beşerler haline ulaşan topluluk değişik coğrafi bölgelere göçler gerçekleştirdi. Böylece farklı genetik özellikler kazanıldı ve bu farklı türlerin ilişkileri ile günümüz insan genomunun üstün bir niteliğe taşınması yani genomun yüksek stabilite kazanması ve nesilleri sürdürülebilir kılması mümkün oldu.</p>
<p><strong>Müminun Suresi 12,13,14. ayetler:</strong> <em>Ant olsun biz insanı bir çamur süzüntüsünden yarattık.Sonra onu emniyetli bir durakta (rahim) bir nutfe (tohum-zigot) yaptık. Sonra bu nutfeden bir alaka (asılı duran bir nesne, donuk bir kan pıhtısı gibi) yaptık. Alakayı da mudga (bir çiğnem et parçası) haline soktuk. Mudgayı kemiklere çevirdik, bu kemikleri etle kapladık. Sonra onu bambaşka bir yaratık yaptık. Yaratanların en güzeli olan Allah’ın şanı ne yücedir.</em> <strong>Düşüncem şudur:</strong> İnsanın çamur süzüntüsünden yani meninin içindeki bir hücreden (morfoloji ve hareketlilik bakımından öne çıkan sperm hücresinden) ana rahmindeki bir tohum haline getirildiği sonra bu tohumun, rahimde asılı gibi duran donmuş bir kan pıhtısı görünümünü aldığı ve bununda bir çiğnemlik bir et parçası haline evrildiği ve nihayet kemiklerin oluştuğu anlatılıyor.</p>
<p><strong>Tarik suresi 5,6,7,8.ayetler;</strong> “<em>İnsan neden yaratıldığına bir baksın. Atılan bir sudan-meni- yaratıldı. Bel ve kaburga kemikleri arasından çıkar. O elbette onu tekrar diriltmeye kadirdir</em>.”</p>
<p><strong>Düşüncem şudur:</strong> Tarık suresinin ilgili ayetlerinde 6 haftalık bir embriyoda genital sistemin konumu belirtilmiştir. İlgili ayetlerde insana meniden yaratıldığı hatırlatılmaktadır. Birkaç mm boyutunda bir embriyoda, erişkin erkekte meninin üretiminden sorumlu organların ilk belirdiği bölgeye atıfta bulunulmaktadır.</p>
<p>Kur’an’da Hz.Adem konusu; Bakara 31-39, Araf 11-27, Taha 115-123 ayetlerinden okunmalıdır.</p>
<p><strong>3-Ali İmran Suresi 33-34.ayetler:</strong> <em>Allah Adem’i, Nuh’u, İbrahim soyunu, İmran ailesini birbirini takibeden nesiller olarak seçip insanlara üstün kıldı. Allah işitendir, bilendir.</em></p>
<p><strong>2-Bakara Suresi 31. ayet:</strong> <em>Allah Adem’e bütün isimleri öğretti. Sonra onları meleklere sunup “Eğer sözünüzde sebat ediyor iseniz , Bana onların isimlerini bildirin”</em> <em>dedi.</em></p>
<p><strong>55-Rahman Suresi 4. ayeti ;</strong> Ona beyanı öğretti</p>
<p><strong>Düşüncem ;</strong> Yaratıcının insanlık üzerine dileği, Yüce Kur’an’dır. İnsanın yegane gerçeği budur. Buna karşılık şeytanın insana kurduğu tuzak; kurgulardır, batıldır. Bu ikisi arasında bocalayan insan, nihayetinde bu ifadelerden biriyle örtüşür, orda kalır.</p>
<p><strong>15-Hicr Suresi 29. ayeti ;</strong> Ona biçim verdiğimde ve ona ruhumdan üflediğimde hemen onun için ( Allah’a ) secdeye kapanın.</p>
<p><strong>Düşüncem ;</strong> Bugün yeryüzünde yaşayan insanların ataları 350 bin yıl önce ortaya çıktı. Günümüzden yaklaşık 20 bin yıl kadar önce Allah, Adem’i insanların arasından seçti. Allah, Adem’in akıl melekelerini, düşün yollarını açtı. Allah ruhundan üfleyerek onda vicdanı, merhameti harekete geçirdi. Allah’ın sözü Kur’an’ın hitabı da insanın bu aklî ve vicdanî yetileri üzerinedir. Bir beşer olan Adem’den, onun düşün dünyasının ve iç aleminin kapıları açılarak insan yaptı. İnsana sözün en güzeli olan kur’an’ı indiren, ona her hali şart altında güzel davranmayı öğütledi. Allah’ın Ademoğlu üzerine yazısı, beşerden insan yapmak, insanı da islam kılmaktır. O’nun beşerden İslam yazısına Ademoğlunun tercihi, beşer kalmak oldu.</p>
<p><strong>36-Yasin Suresi 79. ayeti ; Onları ilk defa yoktan var kılan diriltecek. O her türlü yaratmayı çok iyi bilir. </strong></p>
<p>Düşüncem ; Ayet, insanoğlunun hüküm gününde yeryüzünün toprağından yaratılışı konusundadır. Her birey topraktan tıpkı bir bitkinin büyümesi gibi ayağa kalkacaktır. İnsanın hüküm gününde bu ikinci yaradılışı, nesillerle çoğalan ilk yaradılışından farklıdır.</p>
<p class="buyukharf" id="sayfaici-kuraninyildizi"><strong>Kur’an’ın en parlak yıldızı onun Fatiha Suresidir</strong></p>
<hr>
<p><strong>53-Necm 1 ; İnen yıldıza and olsun</strong></p>
<p><strong>53-Necm 2 ; Muhammed sapmadı ve azmadı</strong></p>
<p><strong>53-Necm 3 ; O kendinden konuşmuyor</strong></p>
<p><strong>54-Necm 4 ; Onun söylemi vahyolunan Kur’an’dır</strong></p>
<p><strong>Düşüncem ; İnen yıldız, doğru yolun aydınlığı olan Kur’an’dır. Muhammed yalnızca </strong></p>
<p><strong>kendisine vahyolunanı bildirdi. Ne ondan zerrece saptı ne de ona kendinden zerrece</strong></p>
<p><strong>kattı. Ayetler, çağımızda dinde yapılan sapkınlık ve taşkınlıklara bakınca daha anlamlı.</strong></p>
<p><strong>****</strong></p>
<p><strong>15-Hicr 87 ; Andolsun sana ikililerden yedi ayeti ve yüce Kur’an’ı verdik.</strong></p>
<p><strong>Düşüncem ; Hicr Suresi 87. ayetinde bahsolunan yedi ayetten kasıt Fatiha’dır. İkililerden yedi ayetin ve yüce Kur’an’ın Rabbi O’dur. Fatiha Suresi kapsamında altı kelime ikişer defa kullanılmıştır, Fatiha Suresinin bu tekrarlanan kelimelerini bir manaya taşırsak ;</strong></p>
<p><strong>Rahman Rahim Allah’tan insanlara ; O’na yol. </strong></p>
<p><strong>****</strong></p>
<p><strong>Hz.Muhammed (Rivayet Hadis) “Fatiha Suresi; Ümmü’l Kur’an - Kur’an’ın Esası -, Ümmü’l Kitab -Kitabın Temeli-, Seb’ul Mesani - İkililerden Yedili - ve Yüce Kur’andır.</strong></p>
<p><strong>****</strong></p>
<p><strong>Hz.Muhammed (Rivayet Hadis) “İlimde hazineler gibi gizlenmiş sırlar vardır ki onu ancak Allah’ı bilenler bilir. Şayet Allah’ı bilenler onları söyleyecek olsalar, gaflette olanlar, bu sözleri kabul etmezler.“ </strong></p>
<p><strong>****</strong></p>
<p><strong>Hz. Ali ; Her kitabın bir özü vardır. Bu kitabın özü de kesik okunan hece harfleridir.</strong></p>
<p><strong>Düşüncem ; Fatiha Suresi sadece Kur’an’ın girişini yapmakla kalmaz, yanı sıra Kur’an’ın Ana Surelerinin girişini yapan ve kesik okunan heca harflerin kökeni de Fatiha Suresidir.</strong></p>
<p><strong>****</strong></p>
<p><strong>Kur’an Surelerini aydınlatan, onun en parlak yıldızı Fatiha Suresidir. </strong></p>
<p><strong>Kur'an'ın açılışı da mizanı da Fatiha yani Ahid Suresi üzeredir. </strong></p>
<p><strong>Hz. Adem’den itibaren bütün Ademoğullarını sorumlu kılan ve</strong></p>
<p><strong>kıyamete dek korunacak yegane ve hak ”Ümmü’l-Ahid” de odur. </strong></p>
<p><strong>Kur’an’ın En Parlak Yıldızı </strong></p>
<p>Fatiha Suresi mushafta ilk suredir. İniş sırasına göre beşinci sıradadır. Ancak inmeye başlayan diğer sureler tamamlanmadan Fatihanın tamamı bir kerede indirilmiştir. Böylece inişte en önce tamamlanmış ilk sure olmuştur. Fatiha kelimesi ; Açılış, Açan şey, Başlamak, Başlangıç, Giriş anlamlarındadır. Allah, Sözün en güzelini (Kur’an), insanların en güzeline (Hz.Muhammed) söyletti. Ve onlar, sözlerin en güzeli (Fatiha) ile açıldılar. Kur’an’ı Kerim için, ‘Bundan bin dört yüzyıl önce ümmi birinin, her konuda insanlığa ufuk açacak değerde sözleri vardı’ mı diyorsunuz? Ne diyeyim, size aynen katılırım?</p>
<p>Mevlana Celaleddin diyor ki ; ‘Tevafuk ve tesadüf arasında bir teslimiyet bilinci vardır. Tesadüf kendi kendine olmak demekse, Tevafuk -denk gelme, uyum içinde olma, ahenk- Allah tarafından olandır. Ancak teslim olmuşlar bunu anlar.’</p>
<p>Yaradılışın da tesadüflerle izahı biraz safça gibi. Doğanın, bilimsel ve sanatsal yönden, üstün ahenk sergileyen eserleri, insan aklını zorlamakta. Bunların birer sanatsal yapıt olduğunu göz ardı ederek varoluşlarını yalnızca doğa kanunları, tesadüfler dizisi ve milyonlarca yıl sürecek ortama uyum sağlama (adaptasyon) potansiyelleri ile izaha çalışmak olayın bilimsel yönünde bocalamak -çakılmak- gibi. Doğa kanunlarının, bilim ve sanat şaheserlerini ortaya çıkarmak üzere hareketleri konusunda insanoğlunun anlama çabaları, bunların ardındaki yegane neden olan İlahi İradeyi görmesine mani olmamalı. Tabiat kanunları ile maddecilerin bizi iknaya çalıştıkları olasılıkları, doğal güzellikleri ve ondaki mizanı izaha yeterli değil. Zamandan ve zeminden arî olan ve sınırlanamaz olan Allah, varlık alemi üzerine koyduğu mizan ile imkansız olan ihtimalleri mümkün kılandır. Akılları madde ile sınırlı olanların yaptıkları hesaplamaların bile kökeninde, Allah’ın içimize koyduğu adalet, doğruluk duyguları var. Süregiden doğal faaliyetler, büyük bir planı kuşatmış bir yüce İrade’yi işaret etmekte. Bu yüce iradeyi göz ardı ederek, olabileceğin en uygunu olan insan bedeninin ve diğer canlıların ve onların sanat eserlerine konu olan estetiklerinin tesadüflerle izahına, O İradeye ancak bu kadar haksızlık yapılabilirdi diye düşünürüm. Keşke görebilseler! İnsanoğlu bir yapıtı ve o yapıtın sahibini anlama ve onu anlamlandırma yeteneği ile yaratılmıştır. İnsan hiçbir şeyin boş yere yaratılmadığını ve rastgele olmadığını anladığı zaman, insan olmanın hakkını da vermiş olur.</p>
<p><strong>Mahkûm </strong></p>
<p>İnsan yapan, “Neden?” diye sormaktır</p>
<p>Çağdaşlık o nedeni kavramaktır</p>
<p>Hünerse ilahi farkındalıktır</p>
<p>Gerçekler, ancak gördüğümdür sanır</p>
<p>Görünenden öte gerçekler vardır</p>
<p>Ölüm gelir, ne fer ne gerçek kalır</p>
<p>Eserler şu topraktan yaratılır</p>
<p>Topraktır vasattır, hesap ne gezer?</p>
<p>Ne düşünce ne merhametten eser</p>
<p>Ne o toprak muktedir yaratmaya</p>
<p>Ne ondan biten yetti anlamaya</p>
<p>Muhtacız o ilahi sadakaya</p>
<p><strong>2-Bakara S.26. ayeti</strong>; Allah, bir sivrisineği hatta ondan da ötesini misal vermekten çekinmez.</p>
<p><strong>3-Alî İmran Suresi 6. ayeti ;</strong> Rahimlerde sizi dilediği gibi şekillendiren O’dur. O’ndan başka ilah yoktur. O Azîz (Üstün) ve Hakîm (Hüküm,hikmet Sahibi) olandır.</p>
<p><strong>Düşüncem ;</strong> 3-Ali İmran 6.ayetinde, insanı en güzel şekilde yaratan Yüce Allah, Hakîm olduğunu söylüyor. <strong>Hakîm olan Allah</strong>, yedi kat göklerin, yerin, bunların içindekilerin ve imanın <strong>yasaları</strong>nı <strong>koyandır</strong>. Bu yasaların, ilahi hikmeti ortaya koymak üzere yürütülmesi de, O çok Üstün, çok Yüce ve hakkı ile Alim olan Allah’tandır.</p>
<p><strong>Allah</strong>, onların ağızlarından saçılan hilelerine karşı <strong>düzen kuranların en hayırlısıdır.</strong></p>
<p>İnsanoğlunun pek azı aradıklarına, yalnızca Kur’an’a yüz sürerek ulaştı. Onların aradıkları dünyada yoktu. Ne şarkta vardı ne de garpta.</p>
<p><strong>Kur’an’ın Yıldızı ( Ümmü’l Ahid, Fatiha Suresi )</strong></p>
<p><strong>Besmele, Giriş Bab’ı -Fatiha Suresinin Giriş Kapısı-, Ümmü’l Âyet ; </strong></p>
<p>O yıldızın merkezinde <strong>Bismillahirrahmanirrahim</strong> vardır. Alemlerde ne varsa herşey ancak O’nun Adıyla hayat bulur. Fatiha Suresinin ve Yüce Kur’an’ın ilk ayeti ; <strong>Allah’ın İsmi Ayeti, Ana Delil -Ümmü’l Âyet-, Başlangıç Ayeti, Her şeyin Başı Ayeti.</strong> Allah varlık aleminin yegane sebebidir ve Allah’ın Adı; O’nun ilmini, iradesini ve kudretini temsil etmektedir. O’nun İlmi, İradesi ve Kudreti ile var kılınan alemlerde, O’nun rahmeti, hikmetleri ve koyduğu mizan insan aklına görünür kılınmıştır.</p>
<p>Bu ayet çoğu düşünür tarafından Fatiha Suresinin 1. ayeti olarak kabul edilmektedir. Benim düşünceme göre de bu ayet Fatiha suresinin ve Yüce Kur’an’ın ve dolayısı ile onun surelerinin ilk ayetidir fakat numaralamak hatadır. Her şey ancak onunla başladığı, onunla vücud bulduğu için ayetler ve ayetlere verilmiş sıra numaraları da ondandır. Böylece Fatiha Suresinde, Besmele ilk ayet olurken onun ‘Hamd Ayeti’ de yaraşır şekilde 1. ayet olacaktır. İkinci ayet, besmelenin de kapsamında bulunan ‘Rahmet Ayeti’ ve üçüncü ayet ise ‘Din Gününün Sahibi’ yani O’nun uyarı ayeti, ‘Hüküm Ayeti’ olur</p>
<p>Anlaşılma bakımından Fatiha Suresinde, besmeleyi birinci ayetmiş gibi yazarak genel kabul içerisinde kalacağım. ( Keşke tek kusurumuz bu olsa. )</p>
<p>Bilindiği gibi Fatiha Suresinin açılışı Besmele iledir. Fatihanın, ilk ayeti, Bismillahirrahmanirrahim</p>
<p>sözü, bu ayeti takip eden iki ayetin yani Fatiha Suresinin Hamd ve Rahmet ayetlerinin anlamlarını beraberce kuşatan, kapsayan bir ifadedir.</p>
<p>Bismillah deyişi, Besmelenin girişidir ve ‘Allah’ın Adıyla’ anlamındadır. Esası “Bi İsmi Allahi” dir. Baştaki ‘Ba’ edatı, Besmelenin başlangıcı, ilk harfi olup onun girişini yapar. ‘Sığınma’, ‘Yardım dileme’ manasınadır. O’nun ‘<strong>Allah’</strong> Adı, Yaratıcının özel ismidir. Bismillah söylemindeki baştaki Ba edatı ile sondaki Allah, özel ismini bağlayan <strong>‘Adı’</strong> ifadesi, Besmeleden sonra gelen Hamd Ayetinde olabilecek en güzel ve en özlü şekilde açıklanmaktadır ; Hamdın yegane Sahibidir ve alemlerin Rabb’idir. Fatihanın Hamd ayetinde, O’nun erişilmez yüceliğini ifade eden O’nun Hamîd Adı yer alır. Bu yücelik şüphesiz O’nu ifade eden bütün isimleri için söz konusudur. O’nun Hamîd Adı, O’nun Allah Adı gibi O’nun bütün isimlerini kuşatır ve esmada sınır konulamaz, daha üstünü olamaz, erişilmez bir yüksekliği, bir yüceliği ifade eder. Hamid ifadesi, gerçekliğin temelidir, esasıdır. Çünkü en üstün gerçektir. Bu gerçeklik O’nun Zatındandır yani bizzat Kendisindendir ve yalnız O’na aittir. Her şeyden bağımsız, hiç bağlantısız ve değişmez olarak her şart altında, daima ve sadece O’na aittir. Külli İrade ve O’nun sınırsız Kudreti ile zahirde, hür irade yaratıldı. O’nun Hamid ismi ile de yaratılan hür iradeye bu en yüce gerçeklik sunulmaktadır. Kalben hamd etmek, Allah’ın her değerin üzerinde ve en yüce olduğu gerçekliğinin hür irade tarafından idrak edildiğinin, içsellendiğinin ifadesidir. Kurtuluşa erecek olanlar da ancak onlardır.</p>
<p>Hamid Adının övgüler ya da yüceltme şeklinde kabulü hatadır. Hata şudur; Bu kelime insan anlayışına sunulmuştur. Fakat insanların kendi aralarında kullandıkları manada değildir. Çünkü hiçbir övgü sözü O’nun yüceliğinin üzerine çıkamaz. O’nun yüceliği, insanın düşün kapasitesinin çok üzerindedir. İnsan, O’nu yüceltse de yüceltmese de O her şeyden bağımsız olarak Hamid’dir, tahayyüllerin üzerindedir. Zata ait olan bu ismin Hz.Muhammed’de de vücut bulması ve onu daha en baştan, isminden itibaren övgüye değer kılması üzerinde de düşünülmesi gerekir. Muhammed adında bulunan anlam, övgü ile ilgilidir.</p>
<p>Allah’ın Hamid ile anlatılan bu yüceliğinin delili yani bu yüceliği apaçık, görünür kılan da, O’nun alemlerin Rabb’i olmasıdır. Büyük Arşın yani yedi kat gökler ve yerin ve onların kapsamında bulunan ne varsa yaratılıştan, olgunlaşması, devamı ve sonlarına kadar bütün düzenin, bütün mizanın yegane Nedeni ve Sahibi ve Hakîmi O’dur. O’nun bu yüceliği, insan aklına, Kur’an’la apaçık olarak bildirilmektedir.</p>
<p>Sonuç olarak Bismillah yani Allah Adıyla sözünde, O’nun <strong>‘Adı’</strong> kelimesi ile , O’nun <strong>Hamid</strong> ve hamda delili olarak da <strong>Alemlerin Rabb’i</strong> olduğu ifade edilir. Bismillah demek, Bihamdillah manasındadır. O’nun Adı sözü, O’nun Hamid ismi ve Alemlerin Rabbi ifadelerinden daha iyi açıklanamaz. Böylece Allah, Bismillah sözündeki, ‘Adı’nın ne anlama geldiğini, yani ‘Adı’ sözünün kapsamını, Besmeleyi takip eden ayeti ile açıkladı. Besmelenin bu açılımı ile, onun kapsamında olduğu anlaşılan ‘Âlemler’ ifadesi, bütün varlık âlemi ile ilgilidir. Besmeleyi takibeden Hamd ayetinde ise âlemler deyişi ile insanlar ifade edilmektedir. Çünkü Fatiha sadece Yaratıcı ile insan arasındadır yani Fatiha suresinin muhatabı insandır. Besmele, Fatiha Suresinin girişi olmakla beraber Kur’an’ın da girişidir ve Kur’an, bütün varlık aleminde insanı ilgilendiren ne varsa her konudan bahseder. Böylece alemler sözünün geniş ve dar anlamda kullanılmaları ile Besmelenin girişi olan Bismaillah lafzının kapsamı, Fatiha’nın Hamd Ayetinde bulunan alemler ifadesinden daha geniştir. Alem kelimesi, ‘İşaret eden’, ‘Bildiren’ manasına gelir. Yaratılmış olan her şey ‘alem’dir. Aynı kökten Âlim kelimesi ise ‘İlim Sahibi’ manasındadır. Allah, Zatı ile Âlim olandır. Alemlerin Rabbi deyimi, Âlim olan Allah’ın yaratıkları ile ilgili sıfatıdır. Alemlerin varlık nedeni ve orada süregiden bütün faaliyetler ancak O’nun ilmi ile mümkündür. Hem bütün varlık alemi için hem de insanlar için Kur’an’ın, aynı alem kelimesini kullanması, Âlim olan Kudretin, hür iradeye olan sevgisi ve adeta ‘Gel! Her şeyi senin için yarattım’ deyişidir. Dünya süslerine olan doyumsuzluğu hür iradenin o yüce sevgiye körlük sebebidir.</p>
<p>Hem Besmelenin Bismillah girişinin hem de Besmeleyi takibeden ‘Hamd alemlerin Rabb’i Allah’ındır’ ayetinin, O’nun Rahmet sıfatları ile devam etmesi, yaratışın merhamet üzere olduğunun delilidir. Şüphesiz Hamd ayetinden sonra gelen O’nun Rahmet ayeti, kulların kurtuluşuna olan arzunun delilidir. Ondan sonra gelen ‘Din Gününün Sahibi’ yani ‘Hüküm Ayeti’ ise O’nun insanlığa dikkatli olunması konusunda uyarısıdır. Yüce Kur’an’da bildirilen Esma-i Hüsna’nın kaynağı da Fatiha Suresi Ayetleridir.</p>
<p>Sonuç olarak hem Fatiha Suresi Giriş Ayeti olan Besmele kapsamında ve hem de Besmeleyi takibeden Fatiha Suresinin iki ayetinde yani Hamd ve Rahmet ayetlerinde, Yaratıcının zatını ifade eden O’nun <strong>Hamid</strong> ve <strong>Rahman</strong> isimleri ve O’nun bu zati isimlerinin, insan aklına görünür kılınan ‘Alemlerin Rabbi’ ve ‘Rahim’ faaliyet sıfatları yinelenmiştir.</p>
<p>Hatırlanan ; Yuhanna Yaradılış ; Başlangıçta Söz vardı, Söz Tanrı ile beraberdi ve Söz Tanrı’ydı. Her şey O’nunla hayat buldu, var olan hiçbir şey O’nsuz olmadı.</p>
<p>İncil’in bahsettiği o söz ; Kur’an’ın öğretisi, Allah’ın <strong>‘Ol !’</strong> sözüdür<strong>. </strong></p>
<p>Kutsal kitaplarda bu ifadelerle anlatılmaya çalışılan, <strong>İlahi İrade</strong>dir.</p>
<p><strong>2-Bakara Suresi 117.ayet; Gökleri ve yeri yoktan ve örneği olmadan Yaratan, Yoktan Var Kılandır. Bir işe hükmettiği zaman ona yalnız ‘Ol !’ der, o olmaya başlamıştır. </strong></p>
<p><strong>Düşüncem ;</strong> Varlıkların görünür aleme çıkışlarında, Olduran taraf yani Yaratıcı tarafında, Kur’an’ın bildirdiği O’nun ‘Ol !’ emri vardır. O’nun ‘Ol !’ Emri, O’nun İradesini, İlmini, Kudretini işaret etmektedir. Yaratılanlar tarafında ise bunun karşılığı, emre mutlak itaattir yani mutlak teslimiyet halidir. Var kılınanlar, henüz yokluk ile varlık alemi arasında iken yani ne var ne yok denebilecek halde iken, yani henüz zerre bile değilken, İlahi kuvvet ve İlahi İradeye hiç dirençsiz yani tam teslimiyetle oluşmaya başlarlar. Sadece bilinç ve ondaki hür irade bu mutlak teslimiyetten muaf bırakılmıştır.</p>
<p>Yaratıcı İradenin ‘Ol!’ emrine mutlak itaatle yokluktan varlığa geçen her şeyin o ilk oluş hallerindeki teslimiyetlerinin insan kavramasına çevirisi, onların Bismillah halidir.</p>
<p>Allah katında kabul edilmiş ve umduğuna ulaşan bilinç, amenü olmuş ve her iradesi ve her eylemi Allah Adı ile yerine getiren yani imanlarına halel getirmemiş olanlardır. Onların Bismillahirrahmanirrahim sözleri, Yaratıcının ‘Ol !’ sözüne ulaşır, ona değer. Onlar beniademin halifelerdir. Diğerleri, haklarında inecek hükmü beklemekte. Ademoğullarının yıldızları onlardır ki, kendilerinde varolan ve kendilerine ulaşan sayısız nimetleri gördüler, şükrettiler. Düşündüler, ölçüp tarttılar. Vardıkları hakikatler onları imana taşıdı. Sakınarak yaşadılar. Eriştikleri hakikat yanında dünya onlara sönük geldi. Onlar Allah’ın yeryüzünde O’nun adı ile işleyen halifeleri oldular.</p>
<p>Gerçeklerden mahrum olmasına karşılık, insanın kendini hoş hissetmesi onun avuntusudur. Çoğunun mutluluk sandığı, nefslerini eğlemektir. Halbuki insanı hayvandan da aşağı çeken onun doymak bilmez nefsidir.</p>
<p>Aşağıdaki ayetten anlaşıldığı gibi, her şey var olduğu sürece tesbihe devam etmektedir.</p>
<p><strong>17- İsrâ Suresi 44. ayet ; Yedi gök, yer ve oradakiler, O’nu tesbih eder. O’nu hamd ile tesbih etmeyen hiçbir şey yoktur. Siz onların tesbihini anlamazsınız. O Halim (Yumuşak Davranan) ve Gafur (Bağışlayan) olandır. </strong></p>
<p><strong>13-Rad Suresi ; Göklerde ve yerde olanların hepsi ister istemez Allah’a secde eder. </strong></p>
<p>Düşüncem ; Başlangıçta yalnız O vardı. O’ndan başka hiçbir şey yoktu. Henüz var olmamış olanların bu hali onların ‘Yokluk Hali’dir. Yani onlar ölülerdir. Onların her hali ile ilgili bilgi tastamam olarak ve ezelden beri Yaratıcıda mevcuttur. Bu yokluk halini, ‘Araf Hali’ izler. Yokluk ile varlık arasında olan bu halin ardından atıl olarak varlık alemine çıkarlar. Yani etkileri yoktur. Varlık aleminde bir işlevi yerine getirmek üzere tertip edilirler. Bu düzenlenmeler sonucu bütün alemde, O’nun koyduğu mizan üzere faaliyetler süregider. Her bir varlık belirlenmiş bir plan dahilinde ve bir süreye kadar seyreder.</p>
<p>O’nun ‘Ol!’ emrinden kasıt, O’nun İradesi, Kudreti, İlmi, Rahmeti ve O’nun Mizanıdır. Böylece yaratılan bütün varlıklarda ve onların eylemlerinde, O’nun ‘Ol!’ emrinin emareleri izlenebilir kılınmıştır. Yani Allah varlıkları, onların en baştaki yokluk halinden, varlık aleminde faaliyet haline yükseltir. Yaratıcı İradeye varlığın kusursuz uyum ile faaliyet hali, onların ‘Tesbih Hali’dir. Varlığın tesbih hali onun zerrelerinde hatta zerrelerin de ötesinde mevcuttur. Bütün faaliyetler Külli İrade dahilindedir. Varlık aleminde ne varsa onların bu faaliyetleri yani onların tesbih halleri aslında hür iradeyi yani insanı davettir. Bu daveti ile Yüce Allah, insanın varlıkları incelenmesini, böylece onda Kendisi hakkında farkındalığın yükselmesini diler. Çünkü O’ndan mahrum kalacak her şey yok olmaya mahkumdur. Varlık aleminin yaratılması ile o en yüce Giz görünür kılınmıştır. Bu büyük bir rahmettir. Fakat hür irade, kendinden başka tanımamakta ısrarcıdır. Hür iradeye son davet Kur’an ile apaçık hale getirildi.</p>
<p><strong>57-Hadîd Suresi 1-2-3 ayetleri ; Göklerde ve yerde olanların hepsi Allah’ı tesbih eder. O Aziz’dir (Güçlü), Hakîm’dir (Hüküm Sahibi). Göklerin ve yerin mülkü O’nundur. Diriltir, öldürür. O Kâdir’dir (Her şeye gücü yeter) O Evvel’dir (İlk’tir), Ahir’dir (Son’dur), Zahir'dir (Açık’tır), Batın’dır (Gizli’dir), Alim’dir (Her şeyi en iyi Bilen).</strong></p>
<p><strong>Hadid ( 57 / 12-13 )</strong></p>
<p>Nefsler “Neden ben?” der, ağlar</p>
<p>Doğruluğa eren anlar</p>
<p>Kötülükte pişe pişe</p>
<p>“O nerede?” deyip durur</p>
<p>Allah kuluna dokunur</p>
<p>Kul nefsini örte örte</p>
<p>Arzuları tekrar doğuş</p>
<p>Cennet güler, açar aguş</p>
<p>Nefs kalplere değe değe</p>
<p>Dünya sade hüzün verdi</p>
<p>Allah canlara dokundu</p>
<p>Kederlere perde oldu</p>
<p>Canlar emre sakin sessiz</p>
<p>Sahnelenir nur yağmuru</p>
<p>Kapılıdır rahmet suru</p>
<p>Lütfedilen huzur yurdu</p>
<p>Nurlar saf saf secde secde</p>
<p>57/12-13 ; O gün müminleri, nurları önlerinde ve sağlarında koşarken görürsün. “Bugün sizin müjdeniz, içinde ebedi kalıcılar olarak altlarından ırmaklar akan cennetlerdir“ Bu büyük bir kurtuluştur. O gün münafıklar, iman edenlere, “Bizi bekleyin, bize dönün de sizin nurunuzdan faydalanalım“ derler. Onlara, “Dönün de geçmişinizde nur arayın“ denir. Aralarına kapısı olan bir sur çekilir ki onun içinde rahmet dışında azap kalır.</p>
<p>Düşüncem ; Sağlarını aydınlatan nur, dünyada yaptıkları iyilikleri nedeni ile kazandıkları nurdur. Bu konuda ihtilaf yoktur. Önlerini aydınlatan ve cennet yoluna ışık olan nur ise, Allah’ın içimize kendi ruhundan üflediği ve müminlerin de onu yaşamlarında rehber edindikleri nurdur. O nur, her şart altında müminlere doğru yolu ilham etmişti. Şimdi de cennet yolunu aydınlatıyor. İnsanın bu iç sesi, onun yaşayarak öğrendiği değerlerden farklıdır. Tahrim 66/8 ayetinde cennete hareket halindeki müminlerin “Rabbimiz nurumuzu tamamla “ duaları, onlara cennetlerdeki yaşamları ile bahşedilecektir. Maddi alem (evren) ile nurani alem arasında yükselen surun kapısı, ahiret hayatında, iki alem arasında geçişler olacağının delilidir. Şüphesiz Allah gizlediklerini de açığa vurduklarını da bilendir. Fakat geciktirir. İçlerinde saklıyor oldukları, eyleme dönüşüp de ortaya dökülmedikçe hükümünü bildirmez.</p>
<p><strong>Gelişme Bâb’ı - Ahid Bölümü- ( Elif Ayetleri ve Lam Ayetleri);</strong></p>
<p>Fatiha Yıldızının üç yüksek kolu, Allah katından, Allah’ın alemler üzerine, <strong>Elif Ayetleri’</strong>dir.</p>
<p>Fatiha Suresi 2-3-4. Elif Ayetleri ayetleri sırası ile ; <strong>Hamd ayeti, Rahmet ayeti, Hüküm ayeti.</strong></p>
<p>Bunlar insanoğlunun idrakine sunulmuş temel ayetlerdir, insanı cennet kapısına taşır.</p>
<p>O’nun Hamid Adı ; Övgülerin, idraklarin üzerinde olma halini anlatır. O, bütün varlık alemini İlim ve Rahmeti ile kuşatıp kapsayan yüceliktir. Varlık alemine, Fatiha Suresinin 2,3,4. ayetleri dikkate alınarak bakıldığında, Allah’ın yüceliği, yarattığı her şeyde, apaçık olan rahmeti ve mizanı ile görülür kılınmıştır. Var olmuş her şey, o bir zerre bile olsa her daim hamd ile tesbih halindedir. Kişiye ulaşan nimetler söz konusu olduğunda insanın hamd etmesi, şükretme mahiyetindedir.</p>
<p>Muhammed <strong>(Mîm; Kelime kökeni; İşaret Edilen, Belirlenen)</strong> ismi de Allah’ın El Hamid isminden kaynak alıp övgüye değer manasınadır. Alemlerin Hükümdarı elçisini, insanlığa rahmet olarak gönderdi.</p>
<p>Elif Ayetlerinin Ademoğulları üzerine olan nuru, Fatiha suresinin son üç ayeti yani 5-6-7. ayetleridir. Bunlar <strong>Lâm Ayetleri</strong> olup kullarından mümin olanları seçici özelliktedir. Müminleri işaretler. Bu üç ayet ‘Din Günü Ayeti’nden sonra sıralanmıştır. İnsanlığa kuvvetli bir uyarı ile bildirilmektedir. (Lâm ; İslam manasınadır).</p>
<p>Her yerde ve her şeyde apaçıktır ama Fatiha Suresinin, aşağıda açıklanacak Lâm ayetlerinde, Alemlerin Rabb’inin koyduğu Mizanı, insanlık üzerine Rahmetini ve Hikmetini nasıl tesis ettiğini görmeye çalışalım. Kalp gözü ile lütfen. Çünkü gayrisi topraktır, toprağa mahkumdur.</p>
<p>3. ayeti Rahmet sıfatlarının, yerdeki kullar üzerine tesiri, onlarda 5. ayetin <strong>(Hanif Ayeti)</strong> zuhur nedenidir. Allah’ın Rahman (Zatî Sıfat) ve Rahim (Fiili Sıfat) isimleri, üzerlerine olan kullar ortak koşmayı kayıtsız şartsız dışarıda bırakmıştır. Şirk tam olarak dışlanmamış ise gerçek bir yönelişten söz edilemez. Bu ayet, İnsanın Yaratıcı’ya olan farkındalığıdır. Bu ayet, Doğru Yolun başıdır. <strong>(İnsanın Uyanış Ayeti)</strong></p>
<p>Fatiha’nın 2. ayetinin kulunda tezahürü, onda 6. ayetin <strong>(Sin Ayeti)</strong> belirmesidir. Kul Yaratıcının Yüceler Yücesi ve Süphan olduğunun ama buna karşılık kendi limitlerinin ve uhrevi noksanlığının farkındadır, Yönelişi ve talebi de ancak O’ndandır. İnsan için, doğru yol isteğinden daha yüce bir talep düşünülemez. <strong>(İnsanın Bilinç Ayeti)</strong> Allah’ın karşılıksız bırakmayacağı bu doğru yol talebi, O’nun ihsanıdır ve O’ndan derecelerdir. Lakin onların çoğu dünyalık arzusunda nankörlerdir. Bu doğru yol arzusunun bastırılması, kişinin kendini aşmasına mani olur. İnsan kendisi ile sınırlı kalır. Kendini aşamayanların doğruları yalnızca kendi yaptıklarıdır. Kendilerini ilahlaştırırlar. Benlik savunmaları had safhadadır. Halbuki her şey kendini bilmekle başlamakta.</p>
<p>( Sin ; Sıratı Müstakim, Doğru Yolun simgesidir )</p>
<p>4. Ayetin kulda karşılığı ise 7. ayettir. Bu 7. ayet <strong>(Sâd Ayeti),</strong> 6. ayetin kulda idrak edildiğinin delilidir. Altıncı ayet ağızda dolaşan kelimelerden ibaret kalmamıştır. Kul samimidir. vizyonu yükselmiştir. ‘Hüküm günü’nü idrak etmiştir. Kurtuluşunun ve Gazabının farkındadır. Rızasını kazanmak, haram kıldıklarından sakınarak O’na ‘Dosdoğru’ kavuşmayı dilemektedir. <strong>(İnsanın İlim Ayeti)</strong> ( Sad ; Doğru Yol Üzere Olanlar, Dosdoğrular )</p>
<p>Başta zorbalık, baskıcı davranışlar olmak üzere insanın en yaygın ve birçok ruhsal hastalığının temeli onun kibridir. İnsanda bu kibir duyguları, Lâm Ayetlerinin onda gelişmesine manidir! Dini inanç veya dünyevi güç ne olursa olsun, diğerlerine üstün olduğunu zannedenler, bütün üstünlüğün Allah’ın olduğunu, O’ndan kaynak bulduğunu ve Allah’ın huzuruna taşınacaklarını unutmasınlar.</p>
<p>17-İsra/37 ayet; <strong>Yeryüzünde böbürlenerek yürüme!</strong></p>
<p>İnsanı diğerlerine üstün kılan, yalnızca O’nu ne kadar tanıyabildiğidir, gerisi hikayedir. O en Merhametli olanın Elçilerinin, Kitaplarının, Eserlerinin sebebi, O’nun insanoğlunu yüceltme isteği ile ilgilidir. O’nu anlamak, insanın kendisine faydadır, anlayabildiğince erdem sahibi olur. Yeryüzünde işlenen her kötülüğün sebebi, O’nu gereği gibi bilmemekle ilgilidir.</p>
<p>Şüphe yok ki, Ümmü’l Ayet, Ümmü’l Ahid, Yüce Kur’an ve Kitabı Hafîz’in (Kâf) Rabbi Allah’tır!</p>
<p>Ya Rabb’el Alemin, Bağışlayanların en hayırlısı, Ümmü’l Ahid’inde farkındalık bağışla.</p>
<p>Yaratıcı, Fatiha Suresini sanki kulu söylüyor gibi onun ağzından, onun yerine söyledi. O bütün kulları için kurtuluşu diler. Fatiha Suresi onu idrak edenler için büyük bir kolaylıktır. Yalnızca Fatiha suresi ayetlerinde sebat edilerek, kendi vicdani değerleri ile doğruluk üzere bir hayat çabası bile kişinin ahireti için kafidir. Fatiha Suresi, insanı Kur’an okumaya yönlendirecektir. Yüce Kur’an’da da derinleşilirse, Fatiha suresinin Elif Ayetlerinde bildirilen ilahi sıfatlar kişide tecelli etmeye başlar. Erdem, Merhamet ve Adalet üzere bir insan olmak! Cennetler ilimde derinleşenlerin ana yurtlarıdır.</p>
<p><strong>13-Ra’d Suresi 20. ayet ; Onlar ki, Allah’ın ahdini yerine getirirler ve misakı bozmazlar</strong></p>
<p><strong>Düşüncem ;</strong> Allah’ın Fatiha ayetleri yani O’nun Ahid ayetleri ile bütünleşmiş yaşamlara karşılık sözlerinden dönen ve böylece Allah’ın lanetini kazanan kibirlilerin hali şöyledir ; Boşa çıkacak olanı, menfaati sanıp ona tamah ve böylece onu ebedi olandan alıkoyacak büyük yanılgı! Dünya ihtiraslarının ahirete tercihi ile varılacak büyük yenilgi! Cennete karşılık cehennemin alevleri! Allah’a karşılık iblis!</p>
<p><strong>25-Furkan Suresi 63. ayet ; Rahmanın has kulları, yeryüzünde tevazu ve vakarla yürürler. Haddini bilmez cahiller onlara lafla bulaştığında ‘Selametle’ der geçerler. </strong></p>
<p>Lam ayetlerinde bildirilen Allah’ın sıfatları ;</p>
<p>Allah’ın Lam Sıfatları ;</p>
<ol style="list-style-type: decimal">
<li><p>Kendisinden başka kulluk edilecek olmayan !</p></li>
</ol>
<blockquote>
<p>( 2- Bakara 163 ; Tanrı’nız tek bir Tanrıdır. O’ndan başka tanrı yoktur. )</p>
<p>( 39- Zümer 11 ; “ Bana Dini Yalnız Allah'a halis kılarak O’na kulluk etmem emrolundu.” )</p>
<p>( 38- Sad 65 ; Ben sadece bir uyarıcıyım. Tek ve Kahhar Allah’tan başka otorite yoktur.)</p>
</blockquote>
<p>2) Kendisinden başka yardım dilenecek olmayan !</p>
<blockquote>
<p>( 4-Nisa 79 ; Size ulaşacak her iyilik Allah’tandır, her kötülük de kendi nefsindendir.)</p>
</blockquote>
<p>Düşüncem ; Birilerinden yardım alsanız da onun menşei Allah’tır.</p>
<p>3) Kendisinden başka doğru yola iletecek olmayan !</p>
<blockquote>
<p>( 6-Enam 153 ; İşte bu Benim Dosdoğru yolumdur. Ona uyun. Onun dışındaki yollara uymayın. Sizi Allah’ın yolundan saptırmasınlar. )</p>
</blockquote>
<p>4) Kendisinden başka nimete erdirecek olmayan !</p>
<blockquote>
<p>( 16-Nahl 53 ; Size ulaşacak her nimet Allah’tandır. )</p>
</blockquote>
<p>5) El Kahhar !</p>
<p>( 11-Hud 101 ; Biz insanlara zulmetmedik. Fakat onlar kendi kendilerine zulmettiler.</p>
<p>Allah’ın emri geldiği zaman, kendilerini Allah’tan alıkoyup peşine düştükleri onlara</p>
<p>bir fayda sağlamadı ve hüsranlarını artırmaktan başka da bir işe yaramadı. )</p>
<p>Not ; Onlara öğüt almalarına yetecek süre verilmişti. Helake sürüklenmeden önce</p>
<p>defaatle uyarıldılar. O’nun Rahman ismi, bütün isimlerini kuşattığı gibi Kahhar ismini de</p>
<p>kuşatmıştır ve O’nun kahredici kudretinin önündedir.</p>
<p>Giiriş ayeti Bismillahirrahmanirrahim olan Fatiha Suresi, yukarıda belirtilen açıklamalardan anlaşılacağı üzere, Elif Ayetleri (2,3,4) ve Lâm Ayetlerinden (5,6,7) müteşekkil ikili bir sistemdir.</p>
<p><strong>Kur’an’ın 13 suresinin girişi Hurufu Mukatta’dan, Elif Lam harfleri iledir. </strong></p>
<p>Bu sureler ; Bakara (2), Ali İmran (3), Araf (7), Yunus (10), Hud (11), Yusuf (12),</p>
<p>Rad (13), İbrahim (14), Hicr (15), Ankebut (29), Rum (30), Lokman (31), Secde (32).</p>
<p>Allah’tan Elçisi Muhammed’e indirilen Kur’an’ı Kerim’in on üç ana suresinin açılışı Elif Lam sembolleri, yani Fatiha Suresi iledir. İnsanlığın dikkati, Kur’an’a ve onun yıldızı Fatiha Suresine çekildi ki, kalplerin açılışı da onun aydınlığı ile olur. Yüce Kur’an’ın bütün surelerinde de onun izleri görülür.</p>
<p>Fatiha kalbe inmedi ise Kur’an olmaz. Fatiha’nın aydınlığı Kur’an’a kılavuzdur</p>
<p>Razı olunan kulların, her yaşanmışlığı başından sonuna Fatiha’nın aydınlığıdır.</p>
<p>Rahmeti ile razı olduğu kul olmak, Rahmetinden Fatiha’yı anlamak kadar kolaydı.</p>
<p>Bu Surenin sonuç bölümünün yazarı, ona bahşedilmiş yaşam kalemi ile küçük alemdir.</p>
<p>O’nun öğüdü olan Kur’an’ı Kerim, gazaptan önceki son apaçık uyarı idi<strong>! </strong></p>
<p class="buyukharf" id="sayfaici-cehennemmimari"><strong>Cehennem Mimarı </strong></p>
<hr>
<p>Alim olan Allah’ın varlıkta emsalsiz bilgisi</p>
<p>O bilginin görüneni, gizli olanın gölgesi</p>
<p>Akıl durur, rahmet yağmur, nur üstüne nur ötesi</p>
<p>Göklerde ve yerde ne varsa, bundandır hamdetmesi</p>
<p>Hiçbir şey yokken saklıydı bu kainatın yazgısı</p>
<p>Alemler doğmadan, ezelden apaçık her safhası</p>
<p>Her sayfanın yüklendiği bir sonrakinin yazısı</p>
<p>Şaşmazdır, bilgeler bilgesi her anı her zerresi</p>
<p>Yeryüzünde belirirken tanecikleri yaşamın</p>
<p>Yazılıydı zerrelerinde bugünü insanlığın</p>
<p>Karanlığına yüklenen bilgileri rahimlerin</p>
<p>Müjdeledi verilen halifeliğini insanın</p>
<p>Kulu sarsan bir sesleniş, alemlerdeki sessizlik</p>
<p>Ne varsa O’ndan işaretler, selamlanır insanlık</p>
<p>Bu ilahi selamla sonlanır, o derin dalgınlık</p>
<p>Hamde çağırmaktadır, özde uyanan farkındalık</p>
<p>İnsan öğrensin diye gözle, kulakla donatılan</p>
<p>Geldi peygamberi, kitabı yaşamıyla anlatan</p>
<p>Kendini bir şey zannetti de sapıttı, çıktı yoldan</p>
<p>Körden kör, sağırdan sağır, karanlıkta, atıl vicdan</p>
<p>Sorup duruyordun, “Nerede bu cehennem, ne zaman?”</p>
<p>Sarmaya başladı seni ruhunu sattığın zaman</p>
<p>Dünyaya aldandı, cehennemi ihya etti insan</p>
<p>Çıkarına sandı, cehenneme mimar oldu insan</p>
<p class="buyukharf" id="sayfaici-namaz"><strong>Namaz, Kur’an’ın Elif Lam Mim söyleminin nefes almasıdır</strong></p>
<hr>
<p>Namaz, kulun egosunu, dünyevi güçlerini bir kenara bırakarak onun Allah’a yönelişidir. Bu yöneliş, onun bedeni, bilinci ve ruhu ile yapılır. Esası, Fatiha Suresinin yani Yaratıcı ile olan sözleşmenin, kişinin benliğine nakşolmasıdır. Namazdan önce abdest almak ve Hz.İbrahim’in hanif dini olan İslamı simgeleyen makamına yönelmek ve kalben niyet etmek gerekir. Gözlenen en büyük kusur, namazda aceleci davranışlardır. Namaz insanın Allah’a yönelerek onun özünün arınmasıdır, onun iç temizliğidir. Kişi hal ve hareketlerinde tevazu ve vakar sahibi olmuşsa, o namazdır ve çok değerlidir, doğru yoldaki altın standarttır.</p>
<p>Her namaz rekatı; kıyam, rüku ve secde olmak üzere üç kısımdır. Bu bölümlerin hepsine ‘Allahu Ekber’ diyerek Tekbir ile, bütün büyüklük, üstünlük, yücelik Allah’a teslim edilerek girilir. Hepsinde Allah’ın Süphan ( Noksansız, Eksiksiz, Yüce ) olduğu tekrarlanır. Kıyamda iken ayrıca Fatiha Suresi okunur. Namazın esası, kıyamda okunan Fatiha Suresidir. (Hadis; ‘En faziletli namaz, kıyamı uzun olan namazdır.) Kıyamdan sonra rüku ve rükudan sonra da secdeye gidilir. Rüku, kulun kıyamda yaptığı sözleşmeyi onaylanarak kabul ettiğini simgelemektedir. Böylece Allah ile kulu arasındaki misak rükularla, secdelerle birlikte gün boyunca, belli vakitlerde defaatle yinelenerek içsellenir. Bunu hakkını vererek başarmış insan artık Allah ile beraber yaşıyordur. Sırasıyla kıyam, rüku ve secde evreleri, mümini O’na taşıyan aşamalardır. Bu kıyam, rüku ve secdeler, hür iradenin Allah’la arasındaki sözleşmeyi bütün benliği ile idrakin ve sözleşmeye olan sadakatin ve Külli İradeye olan minnetin ve O’nu her şeyin üzerinde bilerek O’na teslimiyetin ifadeleridir.</p>
<p>Hz.Muhammed secdeyi, kulun Allah’a en yakın olduğu an diye bildirmiştir. Böylece secde konusu üzerinde biraz durmamız gerekmektedir.</p>
<p><strong>Emanet</strong></p>
<p>“Ben, dünyada Ben’i dikkate alanı var kılacağım“ (2/30)</p>
<p>“Ruhumdan ona üflediğimde derhal secdeye varın“ (15/29)</p>
<p>İblis görür topraktan şekillenenin zaaflarını</p>
<p>Nefsin uzmanı, önünde rahat bir çalışma alanı</p>
<p>Yaratılmışın kusurları, kalkışmanın tam zamanı</p>
<p>Bilmediği, Allah cennette de seyrediyor insanı</p>
<p>Şeytan sana dünyayı fısıldar, daha ötesi yok der</p>
<p>Aklet, onunla hareket et, emanet Allah’a döner</p>
<p>Allah özlere hitabeder, şeytan şekilde kal ister</p>
<p>Allah’ın özlere son sözü Kur’an’dır, okur müminler</p>
<p>Yerin son şeytanlarıdır, Kur’an’ı Kur’an’la örtenler</p>
<p>Emanet şiiri ile ilgili düşüncelerim ; Allah’tan başkasına secde olamayacağına göre 15-Hicr Suresi 29 ve benzer bazı ayetlerde bildirilen ‘Adem için secde’ ifadesi, Adem’in maddi varlığının temsil ettiği insanlık ağacının esas değeri olan peygamberlik dalı ile insanoğlunu çamur ve kan aleminden nurani aleme yükselten yolun Mimarı olan Allah’a, eseri olan Hz. Adem için secde etmektir. Eserin sahibine saygının temelini, eserinin idraki teşkil eder. Melekler Allah’a secde ederek eserini idrak ettiklerini O’na göstermiştir.</p>
<p>Son dizedeki “Kur’an’ı Kur’an’la örtmek“ sözüne de değinmek isterim. Yeryüzünde Tanrının vekili iddiasındaki firavunların tek hedefi vardır ; Saltanat. Çağdaş firavunlar ve yandaşları, sözde şeriat yolunda insanları Kur’an gösterileri ile, islami söylemler ile aldatmaktadırlar. Allah’ın gerçek halifeleri, boş dünyevi ihtiraslarından sıyrılmış, O’nun kelamından başka hiçbir şeye biat etmeyen ve O’nun dosdoğru yolunda sebat eden kullarıdır.</p>
<p>Yüce Kur’an’da meleklerin, Hz. Adem için Allah’a secdesini bildiren birçok ayet mevcuttur. Bunlar ; 2/34, 7/11, 15/29, 17/61, 18/50, 20/116.</p>
<p>Meramımı anlatma bakımından ben bu ayetlerden Bakara Suresi ve Hicr Suresinde bildirilenler üzerinde durmak isterim.</p>
<p><strong>2- Bakara 30 ;</strong> Bir zamanlar Rabbin meleklere ‘Ben yeryüzünde bir halife kılacağım’ demişti. ‘Biz Seni överek yüceltiyor ve takdis ediyoruz. Orada bozgunculuk yapan, kan döken birini mi halife yapacaksın?’ dediler. Allah, ‘Ben sizin bilmediğinizi bilirim’ dedi.</p>
<p>Düşüncem ; Bakara 30 ayetinde, Allah yeryüzünde işleri, O’nun istediği şekilde düzene koyacak birini halife kılacağını bildirmiştir. Buna karşılık melekler, yeryüzünde avcı toplayıcı, ilkel bir yaşam sürmekte olan küçük beşer topluluklarında, sadece başıbozukluk ve kan dökücülüğü gözlediklerini ve bunlardan bir halife kılınabilmesinin pek mümkün görünmediğini bildirmişlerdir. Günümüzde bile insanoğlu savaşçılık ve bozgunculuk yönleri ile çarpıcıdır.</p>
<p>Melekler nurani varlıklardır. Varlık aleminde onlara yüklenen değişik görevlerle ilgili bilgi ve donanımdadırlar. Yani akıllıdırlar ve meleke sahibidirler. İnsanda olduğu gibi nefisleri yoktur. Bu nurani varlıkların tabiatları, daima ilahi iradenin yanında ve o iradeye mutlak itaat halindedir.</p>
<p><strong>2- Bakara 31;</strong> Allah Adem’e bütün isimleri öğretti. Sonra onları meleklere sunup “Eğer sözünüzde sebat ediyor iseniz Bana onların isimlerini bildirin” dedi.</p>
<p>Düşüncem ; Bakara 31 ayetinde, ‘Adem’e bütün isimleri öğretti.’ ifadesinden anladığım, insanoğlunun kuracağı medeniyetlerin ilk adımı olan onun yerleşik hayatına yardımcı ilahi öğretilerdir. Tabiattaki şeylerin işlevlerini, eşyanın doğasını, görünenin içyüzünü, onlardan kendisine fayda sağlama yollarını öğrendi. Böylece kendi ayakları üzerinde durdu ve kendi kendine yetebildi. Bu gelişme, devamlı hareketi gerektiren ve asalak denebilecek bir hayattan üretime dönük, yerleşik, daha kontrollu ve daha rahat bir hayata taşınmanın ilk adımlarıdır. Ayetten anlaşılacağı üzere Adem’de var olan öğrenme potansiyeli, insanoğlunun medeniyetler kurma sebebidir. İnsanoğlunun doğayla başlayan bu mücadele süreci zaman içinde birbirlerine karşı girişecekleri bir vahşete evrilecektir. Müminin yaşamı, yaratılmışların en şerlilerine karşı verilecek bir mukavemet sınavıdır.</p>
<p><strong>2- Bakara 32;</strong> Melekler “Yücesin, noksanlığın yoktur. Bize öğrettiğin dışında bilgimiz yoktur. Şüphesiz Sen Alimsin, Hakîmsin.”</p>
<p><strong>2- Bakara 33;</strong> Allah “ Ey Adem meleklere onları isimleri ile söyle.” Adem onları isimleri ile söyleyince “ Ben size göklerin ve yerin sırlarını bilirim, sizin açığa vurduğunuzu da içinizde tuttuğunuzu da bilirim demedim mi?”</p>
<p><strong>2- Bakara 34 ;</strong> Ve Biz o zaman meleklere “Adem için -Allah’a- secde edin“ demiştik. İblis dışında hepsi secde etti. O kaçındı, kibirlendi ve kafirlerden oldu.</p>
<p>Düşüncem ; 2-Bakara 31 ayetinde, ‘Allah Adem’e bütün isimleri öğretti’ cümlesi ile, 55-Rahman Suresi 4 ayetinde ‘Allah ona beyanı öğretti’ ifadeleri benzerdir. Bu ayetlerden, Hz.Adem’in üzerinde yaşadığı ve tabi olduğu doğa kanunları karşısında, kendisine yüklenmiş öğrenme yeteneği ile gördüğü her şeyi isimlendirmesi, işlevlerini anlaması, düşünmesi, bulunduğu ortamdan nasıl yararlanacağı konuları ve böylece kendini ifade eder hale kavuşması anlaşılabilir.</p>
<p><strong>15-Hicr 29 ;</strong> ‘Onu düzenleyip ona Ruhumdan üflediğimde onun için -Bana- secdeye kapanın.’</p>
<p>Düşüncem ; 15-Hicr Suresi 29 ayeti de, Hz.Adem’in akli melekeleri yanında ona ruh da bahşedildiğini yani onun vicdani melekelerinin harekete geçirildiği bildirilmektedir. Böylece Adem’in aklı, onun nefsinin itici gücü ile tamah etmesin, hırslarına yenilerek arzulanmayan sonuçlara düşmesin ve orta yolu bulsun diye ona yüklenen merhamet duyguları ile kontrol altına alınmıştır. İnsanın bu içsel çatışması onu değerler arayışına sürükler. İnsan doğru olanı aramaya programlıdır. İnsanın bu programının sebebi, Yaratıcı Kudretin yarattığına sevgisi, saygısı ve O’nun Dosdoğru (El-Hak) olmasıdır. İnsanın doğruluk arayışı dışında saptığı bütün yolları onu Yaratıcıdan uzaklaştırır. Sonuç olarak Hz.Adem akıl ve ruhla donatılmış ve meleklerden, Allah’ın bu hikmetleri nedeni ile Kendisine secde etmeleri istenmiştir.</p>
<p>‘Ben yeryüzünde bir halife kılacağım’ cümlesi ile başlayan Bakara suresinin yukarıda sıralanan beş ayetinden anladığım; Adem’in kendi akıl ve kendi çalışma gücü ile doğanın ona sunacağı nimetlerden insanca yaralanacak bir hale yükseltilmesi bunun yanında, ona yüklenen ruh ile onun iyiliğe yönelmesidir. Böylece Adem, onda açılan akıl melekeleri ile ve ona yüklenen ruh ile beşer olmaktan çıkıp insan haline yükseldi. Adem artık bugünün insanı gibi akıl ve ruh sahibidir. Bu özelliklerin uhrevi değer de kazanarak gerçek kıymetini yakalaması insanoğlunun imanı ile olur. Yüce Kur’an’ın halife olarak bildirdiği insan ile ilgili mesajı çok açıktır. O’nun dünyevi bilgi ve beceriye sahip, kendi kendine yeten yani rızkını kazanır bir kişi olması ve şükrederek yönelmesidir ki onun bu yönelişi onu her işinde mizana taşıyacaktır. Yani insanoğlunun halifeliği, onun alın teri, el emeği ve onun yönelişidir. Günümüzde çoğu insan şeriat, hilafet diye naralar atarak sürdürdüğü paraziter yaşamlarına Allah’ın rıza göstereceğini sanmakta. Onların halife anlayışı ile Kur’an’ın anlatımı tamamen zıt kutuplardır.</p>
<p>55/4 ayeti ; ‘Ona beyanı öğretti’. Allah’ın bu öğretisinin bedeli olarak insandan talebi sağ duyudur. Namaz rekatlarındaki birinci secdeler, akıl yetisi ile donatan ve iman ile şereflendirerek onu aklı selime taşıyan Allah’a, kulun bu farkındalık ile şükrünü, teslimiyetini ve onun dünyevi hayatını temsil etmektedir.</p>
<p>İlk secdeyi takiben gidilen ikinci secde ise külli iradeye artık akıl olarak biat etmiş olan hür iradenin kalbî secdesi ile onun şükranını ve teslimiyetini simgeler. 32/9 ; ‘Ona Ruhundan Üfledi’ ayetinde bildirilen ilahi üflemenin mümindeki gereği, onun vicdan sahibi olmasıdır. Namazlarda ilk secdeyi takiben yapılan ikinci secdeler müminin özünü, duygusal derinliğini, onun uhrevi yönünü simgeler. Böylece İnsanlar secdelerle kendilerinde düşün yollarını açan ve içlerine de merhamet duygularını yerleştiren Allah’a şükürle teslim olarak kibirden arınmaktadır.</p>
<p><strong>32-Secde Suresi 9.ayet ;</strong> Onun şeklini tamamladı. Ona ruhundan üfledi. Onda işitme, görme ve idraki, sezgiyi var kıldı. Pek azı şükreder.</p>
<p>Düşüncem ; Şekli tamamlanan varlığa, Kur’an, beşer demekte. Bunlar yeryüzünde dolaşan diğer hayvan toplulukları gibiydi. Allah ona ruhundan üfledi ve onda algı yollarını açtı, onu insan yaptı. Ben bu Secde surenin 9. ayeti ve 15. ayetine , Secde suresinin, secde ayetleri diyorum.</p>
<p>Varlık aleminde her şey Yaratıcıya ister istemez secde halindedir. İnsan da secdeleri ile varlık aleminin secde saflarında, iman etmiş hür irade olarak yerini almış ve Alemlerin Rabbine teslim olmuştur. Her rekatın iki secdesi, insanı insan yapan insan aklının ve onu insan kılan ruhunun, onların Sahibine ve O’nun razı olacağı şekilde teslimini simgeleyen ritüellerdir. Mümin namazda yaptığı secdelerle, alemlerin Rabbine teslim olduğunu bildirmektedir. Bu teslimiyeti de hakkı ile yaşamlarında O’nun mizanını esas alan, şükür ve tövbeleri yerli yerince olan farkındalık ve gayret sahipleri başarabilir. Onlar zaten her ahvalde teslim olmuşlardır.</p>
<p>Melekler, Hz.Adem için Allah’a secde ettikleri gibi, insanlar da kendilerine bahşedilmiş akıl ve vicdani derinlik nedeniyle O’na secdeyle yönelmelidir. Yüce Kitapta namaz insana farz kılınmıştır (Bkn; 2/238, 4/103, 24/56 vb.) Yani insanlardan da, meleklerde olduğu gibi Allah’a secde etmeleri istenmiştir. Buradan anladığımız, bir müminde namazın şart olduğu ama daha önemlisi, onda aklın gereği olan adalet ve doğruluk ile vicdanın gereği olan merhamet ve yardımlaşma konularının gelişmiş ve yaşama katılmış olmasıdır. O yaşamlar zaten ibadettir.</p>
<p>Namazın ikinci rekatında, son secdeyi takiben oturur durumda (Ka’de) Allah’ın Elçisi Hz.Muhammed'e salat ve selam ile iki rekat namaz tamam olur. Namaz kısaca, ‘Elif Lam Mim’ dir diye tanımlanabilir. Namaz, Allah'ın elçisi Hz.Peygambere biat, İslamın bahtiyarlığı ve Allah’ı her şeyin üzerinde tanımaktır. ( Namazın teorik bilgisi )</p>
<p>Kendi hayat tecrübemden dolayı eminim ki, hür iradenin iman olmaksızın felahı mümkün değildir. Ve şundan da eminim ki iman ettiğini söyleyenlerin çoğu ateştedir.</p>
<p><strong>Hadis ;</strong> Kim namaz kılar ancak kıldığı namaz kendisini açık ve gizli kötülükten alıkoymazsa o namaz, sahibini Allah’tan uzaklaştırır. ( Günümüzde namazın pratiği )</p>
<p class="buyukharf" id="sayfaici-sonsoz"><strong>Son Söz</strong></p>
<hr>
<p>Ey arka plandakiler !</p>
<p>Kur’an insanîdir, insan içindir, arabî değildir. Kur’an, insan haklarıdır, Kur’an, ifade özgürlüğüdür. Şeriat adına, cemaatlerle zorbalık düzenleri kurmak ve insanı insan yapan temel hak ve özgürlükleri yok etmek değildir. Kur’an insanı fazilet sahibi kılmak içindir.</p>
<p>Haramiler için her şey zaruret. Onlar Allah’ın kendilerine hazırladığına karşılık, bir pirinç tanesinden deve maketi işleyip o minyatüre de bir iğne deliği uyduranlardır. Zaruret, hayat ile ilgilidir yani hayatidir. Zaruret emaneten alınmış olan makamlardan menfaat temini değildir. Hayat şayet pamuk ipliği ise zaruret odur, gerisi develiktir. Ümükten ibaret olan beyinsizler muztar olduklarını söylüyor. Allah’a karşı yalan düzenler ancak zalimdir. O, dininde asla taviz vermez.</p>
<p>Kitabın insanoğlunun yaşamına getirdiği düşünme, araştırma ve geliştirme alanlarına rağmen dincilerin, kendilerinden öncekileri taklitte takılıp parlama çabaları ve menfaat labirentlerinde bitap düşüp yüzlerce yıldır uyumaları olacak şey değildir. Kibirden olma ihtiras ve hırs, insanın insanlığını harap eder. Paraya tamah ve siyasetten güç devşirme size arzuladığınız hayatı yaşatabilir fakat insanın hakikati onun arınmasıdır. İnsanın cehaleti ve insanın kötülüğü, insanın görüşüne mani olur. Yapıyorum sanır da, görüşü olmayan insan şaşkından farksızdır. Hedefler büyüdü insanlar küçüldü. Meslekler çürüdü. Allah, dönüşü olmayan dünya yolculuğuna cenneti sundu, onlar çoktan yoldan çıkmıştı.</p>
<p>Yaratıcının yüceliği, içinde bulunduğumuz evrende nereye bakılsa orada tecelli etmiştir. O’nun dini olan islamın yüceliği hangi coğrafyada hangi diyarda tecelli etti? Var da ben mi göremiyorum? O gece Hz.Cebrail, Kitabı Hafiz’den (Kâf) yanlış bir bölümü mü aldı? Yoksa ‘Muhammed’de bazı problemler vardı’ mı dersiniz? İlahi planda bir şeyler ters gidiyordu da Allah ‘Belki böylesi daha iyidir’ deyip, gidişatı oluruna mı bıraktı? Öyleyse kusur nerede? Allah, elçisi Muhammed’e ve onun da insanlığa emanet ettiği ve her sözün üstünde kılarak tamamlayacağını bildirdiği nurunu, batıl ile örtmenize razı olur mu? Allah’ın insana dinde yüklediği sorumluluklar yerine nefislerinin rahatını tercih ederek dünyaya aldananlar, Allah’tan başka ne bir dost ne de O’ndan başka bir yardımcı olmadığını göremediler. Kendi vasat kanıları yeter sandılar. O faşizan vasatlıkları ile toplumları dizayna kalkıştılar. Allah’ı gereği gibi takdir edemediler. Ey sapıklıkları nedeni ile helake sürüklenenler! Ne yapsanız boş. Kur’an, Allah’ın insanlığa sözüdür. O’nun sözü şüphesiz bütün sözlerin de üzerindedir. Böylece Allah ‘Diyeceğinizi deyin’ der.</p>
<p>O’nunla araya mesafe koyanlar, Allah’tan değil de insanların sözlerinden ürkmekte. Allah’ın Dinini, saltanatlarına vasıta yaptılar. Aklın yetmediği yerde zorbalık devreye girer. Despotluğun sebebi özlerindeki cehaletin kavrama yetmezliğidir. Bu hastalıklarının sebebi de kendilerini tastamam görmelerinde saklıdır. Nihayet kendini dinin sahibi, ulema ve Allah’ın sevgili kulu gören ama gerçekte hiçbir işten anlamayan, hiçbir becerisi de bulunmayan bu zavallı güruhun söylemiyle ‘Hariçten gazel okuyan biri’ çıkagelip de o uydurduklarınızı dürmez mi? Kur’an’ı tekellerinde sananlar bari onu gereği gibi kavramış olsalardı. Dini Dosdoğru tutmamak! Dünyada bedeli nedir? Hüküm Günü bedeli nedir?</p>
<p>Cennetler, dünyaya sabredenleri beklemekte. Kalplerinde Allah’tan başkasına yer olmayanlar, öyleyse az daha sabır. O Azizler Azizi ile aramızda, şu karadullara edilecek bir söz kaldı ;</p>
<p><strong>63-Münâfikûn 4.ayet ; Görünüşleri hoşuna gider. Konuştukları zaman dinlersin. Onlar dayalı kütükler gibidir. Her yüksek sesi kendi aleyhlerinde sanırlar. Onlar İslamın düşmanlarıdır. Allah, o döndürülmüşleri katledecek. </strong></p>
<p>Kolayca hazmettikleri fenalıklarıyla huzurludurlar. Kötülükleri iliklerine kadar nüfuz eder. Onları, konuşmalarını ayetlerle süslerken, gösteriş cemaatlerinde saf tutup secde ederken seyredersin de müslüman sanırsın. Onlar kendilerinden bile sakladıkları gizli münafıklardır. Bunların yegane dertleri dünyadır. Dünyalık konusunda doyumsuzdurlar. Yalan dolanla, vaatlerle ya da zorbalıkla ele geçirdikleri yalancı zenginlik, kibirlerini artırmaktan başka işe yaramaz.</p>
<p>Yüce Kur’an’ı gerektiği şekilde anlamamak demek, Yüce Kur’an’ı terkedilmiş olarak bırakmak, Yüce Allah’ı gereği gibi anlamamak ve Yüce Allah’ın kadrini layıkıyla takdir edememek demektir. Her kötülüğün temeli, Kur’an’ı gereği gibi anlamamaktır.</p>
<p>İnsanın kalben imanı Yaratıcıya tutulacak yegane yoldur. İnsanın müjdesi ve kurtuluşudur. İman duyusu beş duyunun çok üzerindedir, onları muteber kılan duyudur. İman, kişinin kendi özüne olan inancının üzerinde, onu aşkın bir değeridir. Taşıyıcıdır. Onu Allah’a taşır. Kur’an insanın aklı içindir. İlahi hakikati dikkate almayanlar, aslında kendi varlık nedenlerini hatta kendi özlerini bile inkar etmektedirler. Şayet akıl kalbe yol bulamıyor ve insan kalbî olamıyor ise o akıl değildir, yaşamlar da manasızdır. Yaşamak, O’nu anlamak ve O’nunla yaşamaksa ebedidir!</p>
<p><strong>Kalpler aldanmaz</strong></p>
<p>Konuşur diller, diller yanılır</p>
<p>Görmekte gözler, gözler yanılır</p>
<p>Hesap tamam der, akıl yanılır</p>
<p>Kalpler aldanmaz, her şey aldanır</p>
<p>Bilgi, ışıktır yol arayana</p>
<p>Alır götürür derin sırlara</p>
<p>Huzur dolu rahmet diyarlara</p>
<p>İman aldanmaz, her şey aldanır</p>
<p>Dile gelir, duyan şifa bulur</p>
<p>Gözde gönülde ışığı kalır</p>
<p>Buzlar erir, bet bereket gelir</p>
<p>Bir umut, bir sevinç, Bayram olur</p>
<p>Dünyada ne varsa topraktandır</p>
<p>Topraktan gelen toprağa düşer</p>
<p>Emanetler O’nun emrindendir</p>
<p>Kalpler ölmez, ölen bedenlerdir</p>
<p>Ey Arayış Sahibi !</p>
<p>Onlara bakıp da yanılgıya düşme. Onlar İslamı işlerine geldiği gibi anladılar. Şimdi hüsran içindeler. Allah’ın insanlar üzerine irşadını ararken, daralan zamanda sanırım bu notlar yardımcın olacaktır. Allah’a emanet ol !</p>
<p><strong>İslam Karşısında Kurgu Yıkılmaya Mahkûmdur (17/81)</strong></p>
<p>İslam, Allah’tan başka tanımamaktır</p>
<p>Allah Hakk’tır, İslam hakkı haykırmaktır</p>
<p>Hüner O’nu görür gibi yaşamaksa</p>
<p>O’ndan yoksun hayat hiç yaşamamaktır</p>
<p>Dünyada yaşam, müminin kuyusudur</p>
<p>Kuyuda kalan, müminin ölüsüdür</p>
<p>Kanatlanıp uçan, müminin özüdür</p>
<p>Ne O’ndan gayrı tanır, ne O’nsuz durur</p>
<p>Açılmış eller, göklerden medet bekler</p>
<p>“Ya Rabb! İlmimi artır” zikrinde diller</p>
<p>İman ilimsiz, ilim imansız olmaz</p>
<p>Akıl görür, Allah gözlerden muaftır</p>
<p>Can O’nu bilip de kafeste çok durmaz</p>
<p>Öldü gitti derler de, müminler ölmez</p>
<p>Allah ehlidir, özüne ölüm değmez</p>
<p>Beden ölür, özler ölümden muaftır</p>
<p>******</p>
<p>Hahamlar, ‘Müslümanlar ve hristiyanlar cehennemdedir’ dedi. İmamlar, ‘Cehennem yahudiler ve hristiyanlar içindir’ derler. Anlamamak! Problemlerin giderek karmaşık hale taşınması, baş edilemez boyutlara ulaşması ve en nihayetinde dünyanın beklenen sona erişmesinin sebebi, insanın etinin onun aklına üstün gelmesidir. Yüklenen yaşam emanettir ve insandan beklenen onun dosdoğru olmasıdır. Dilerim hakikat sizi kuşatıp çaresiz koymadan önce onu kavramış olursunuz. Hür kılınmış olan insan, Yaratıcı İradeyi dışlamış veya gereği gibi kavrayamamış ise, yaşamı dünya ile sınırlıdır. Onların ahireti cehennemdir.</p>
<p>Alemlerin Rabbi alemlerin Mizanıdır. Mizanı Allah olmayan her nefis cehennemdedir.</p>
<p>Kalemin yazdıkları, Allah’ın elçisi, insanlığın rahmeti Hz.Muhammed’e ithaf olundu.</p>
<p>Bu Satırlar, Gökten indirdirilenin yerden bitirilene liyakatin, yeterliğin delilidir.</p>
<p>Hamd Allah’a! Yüce Kur’an’ın Rabb’i! Merhametin Sahibi! Mahçup etme.</p>
<p>Ashab-ı Yemin içinde tut. Adaletin Rabb’i!</p>
<p>Kaynakça ; <strong>Ümmü’l Ahid Bâbeyni ile Yüce Kur’an </strong></p>
